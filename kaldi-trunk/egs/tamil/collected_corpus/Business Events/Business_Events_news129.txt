<news>
<headline>அதிகரிக்கும் அடமானம்</headline>
<description>

நிறுவனங்கள் தங்களுக்கு தேவையான நிதியை வங்கிகளில் இருந்து கடனாக பெறலாம், வென்ச்சர் கேபிடல் மூலம் பெறலாம், கடன் பத்திரங்கள் மூலம் திரட்டலாம். இதை தவிரவும் இன்னொரு வழி இருக்கிறது, அது நிறுவனத்தின் பங்குகளை அடமானமாக வைத்து பணம் பெறுவது. பங்குச்சந்தையில் பட்டியலிடப்பட்ட நிறுவனங்களின் நிறுவனர்கள் தங்கள் வசம் உள்ள பங்குகளை அடமானமாக வைத்து கடன் பெறுகின்றனர். அவசர தேவைக்காக சொத்துகளை அடமானம் வைப்பது ஒன்று தவறில்லை. ஆனால் அனைத்திலும் அளவு முக்கியம். 

தற்போது பிரைம் டேட்டாபேஸ் என்னும் நிறுவனம் வெளியிட்ட அறிக்கையில் நிறுவனர்கள் தங்கள் வசம் உள்ள பங்குகளை அடமானம் வைப்பது அதிகரித்துள்ளதாக தெரிவித்திருக்கிறது. கடந்த ஏழு வருடங்களில் இல்லாத அளவுக்கு இந்த அளவு உயர்ந்திருக்கிறது. 

கடந்த டிசம்பர் 2009-ம் ஆண்டு இறுதியில் 370 நிறுவனங்களின் நிறுவனர்கள் தங்கள் வசம் உள்ள பங்குகளை அடமானமாக வைத்து 1,27,807 கோடி ரூபாய் பெற்றிருக்கின்றனர். ஆனால் அந்த தொகை இப்போது அதிகரித்து 2015-ம் ஆண்டு இறுதியில் 517 நிறுவங்களின் நிறுவனர்கள் தங்கள் வசம் உள்ள பங்குகளை அடமானமாக வைத்து 2,02,969 கோடியை நிதி திரட்டி இருக்கிறார்கள். 

அடமானம் வைக்கும்போது பங்குகளின் மதிப்பில் அதிகபட்சம் 50 சதவீதம் வரை கடன் கொடுக்கப்படுகின்றன. பொதுவாக வங்கி அல்லாத நிதி நிறுவனங்கள் இந்த கடன்களை வழங்குகின்றன. 

நிறுவனங்கள் தங்கள் வசம் உள்ள பங்குகளை அடமானம் வைத்து நிதி திரட்டுகிறார்கள். இப்போது பங்குச்சந்தை சரிவடைந்த சூழ்நிலையில் அடமானம் வைத்த பங்குகளின் மதிப்பு சரிவடைந்துள்ளது. இதனால் பல நிறுவனங்களின் நிதி நிலைமை மோசமடைந்துள்ளதாக பிரைம் டேட்டாபேஸ் நிறுவனம் தெரிவித்துள்ளது. 

உதாரணத்துக்கு கடந்த வருடம் 200 ரூபாய் மதிப்பில் வர்த்தகமாகும் பங்கினை அடமானம் வைத்து 100 ரூபாய் பெறுகிறார் என்று வைத்துக்கொண்டால் இப்போது அந்த பங்குகள் 100 ரூபாய்க்கு கீழே சரிந்தால் என்ன ஆகும்?. நிறுவனர்கள் தங்களது பிணையை மேலும் அதிகரிக்க வேண்டும். இல்லை என்றால் நிதி நிறுவனங்கள் பங்குகளை சந்தையில் விற்கும் போது பங்குகளின் விலையும் குறையும், நிறுவனத்தில் நிறுவனர்களுக்கு உள்ள பங்கின் அளவும் குறையும். 

கடந்த டிசம்பர் 31-ம் தேதி நிலவரப்படி 25 நிறுவனங்களில், நிறுவனர்கள் வசமுள்ள 100 சதவீத பங்குகளும் அடமானத்தில் உள்ளன. உதாரணத்துக்கு ஐவிஆர்சிஎல், பிபாவட் டிபென்ஸ், பஜாஜ் ஹிந்துஸ்தான் சுகர் உள்ளிட்ட நிறுவனங்களில் நிறுவனர்களின் அனைத்து பங்குகளும் அடமானத்தில் உள்ளன. 

79 நிறுவனங்களில் 90 சதவீதத்துக்கும் அதிகமாக நிறுவனர்களின் பங்குகள் அடமானத்தில் வைக்கப்பட்டுள்ளன. 208 நிறுவனங்களில், நிறுவனர்கள் வசமுள்ள பங்குகளில் 50 சதவீதத்துக்கு மேல் அடமானத்தில் உள்ளன. மேலும் பல நிறுவனங்கள் தங்கள் வசமுள்ள பங்குகளை அடமானம் வைப்பது தொடர்ந்து அதிகரித்து வருவதாக பிரைம் டேட்டாபேஸ் நிறுவனம் தெரிவித்திருக்கிறது. 

மாறாக சிறப்பாக செயல்பட்ட சில நிறுவனங்கள், அடமானத்தில் உள்ள தங்களது பங்குகளை மீட்டும் இருக்கிறார்கள். மங்கலம் சிமென்ட் உள்ளிட்ட சில நிறுவனங்களின் நிறுவனர்கள் அடமானம் வைத்த மொத்த பங்குகளையும் மீட்டிருக்கிறார்கள். 

தலைக்கு மேல் வெள்ளம் போகாமல் பார்த்துக்கொள்வது நிறுவனர்களின் பொறுப்பு. 



</description>
</news>
