<news>
<headline>மிஸ்திரி: டாடாவின் நம்பிக்கை</headline>
<description>

பொதுவாக அரசியலில் ஒருவரது ஆட்சியை மதிப்பிட, ஐந்து வருடங்களில் என்னென்ன சாதனைகள், மாற்றங்களை செய்துள்ளார்கள் என்பதை பார்ப்பார்கள். அதேபோல தொழில் நிறுவனங்களில் முக்கிய பதவிகளுக்கு ஒருவர் புதிதாக பதவியேற்ற பிறகு நிகழ்த்திய மாற்றங்களை பற்றியும் அவ்வப்போது திரும்பி பார்ப்பதுண்டு. அந்த வகையில் டாடா குழுமத்தின் 6-வது தலைவராக சைரஸ் மிஸ்திரி பொறுப்பேற்று மூன்று ஆண்டுகள் ஆகிறது. 

டாடா குழுமத்தின் நிர்வாக குழு 2012-ம் ஆண்டு டிசம்பர் மாதம் இவரை குழுமத் தலைவராக நியமித்தது. இரண்டாவது முறையாக டாடா குடும்பத்தை சாராத ஒருவர் டாடா குழுமத்தின் தலைவராக பொறுப்பேற்றது என்றால் மிஸ்திரிதான். இவரது தலைமைக்கு பிறகு டாடா குழுமத்தில் ஏற்பட்ட மாற்றங்களை பற்றி பார்ப்போம். 

டாடா குழுமத்தின் தலைவராக சைரஸ் மிஸ்திரி தேர்ந்தெடுக்கப் பட்டது சிறந்த தொலைநோக்குடைய தேர்வு. - ரத்தன் டாடா 

சவால்கள்... 


டாடா குழுமத்தின் தலைவராக பதவியேற்ற போது பல்வேறு சவால்கள் அவர் முன் இருந்தன. ஆறு கண்டங்களில் 50 நாடுகளில் உள்ள 100 டாடா குழும நிறுவனங்களை நிர்வகிக்க வேண்டும். இவர் பதவியேற்கும் போது டாடா மோட்டார்ஸ் வாகனங்களின் விற்பனை சரிவை கண்டிருந்தது. 

உலோகத்தின் தேவை குறைந்து வந்ததும், அதிகமான கடனும் டாடா ஸ்டீல் நிறுவனத்திற்கு இருந்தது. ஒழுங்குமுறை ஆணையத்தின் பிரச்சினைகளையும் கட்டணத் தொடர்பான பிரச்சினைகளையும் டாடா டெலிசர்வீஸ் நிறுவனம் கண்டு வந்தது. 

டிசிஎஸ் 


டிசிஎஸ் நிறுவனத்திற்கு மெதுவான வளர்ச்சியே சவாலாக இருக்கிறது. கடந்த நிதியாண்டில் இந்நிறுவனம் 15. பில்லியன் டாலர் வருவாய் ஈட்டியுள்ளது. அதாவது 16.2 சதவீதம் வளர்ச்சி கண்டுள்ளது. மேலும் பொருளை மையப்படுத்திய தொழிலை மேற்கொள்ளவும் திட்டமிட்டு வருகிறார்கள். அதாவது டிஜிட்டல் பொருட்களை அறிமுகப்படுத்த தயாராகி வருகிறார். 

கடன் சுமையிலிருந்து நிறுவனத்தை மீட்க பெரிய மதிப்புள்ள மற்றும் பெரிய தொகையை கொண்ட நிறுவனங்களை கையகப்படுத்துவதை மிஸ்திரி தவிர்த்து வந்தார். மேலும் டிஜிட்டல் ஹெல்த் மற்றும் இ-காமர்ஸ், பகுப்பாய்வு நிறுவனங்களை ஆரம்பிக்கப்போவதாகவும் அறிவித்துள்ளார். 

யார் இந்த சைரஸ் மிஸ்திரி? 


$ பார்சி இனத்தைச் சேர்ந்த பலோன்ஜி மிஸ்திரி, ஷர்போஜி பலோன்ஜி குழுமத்தின் தலைவர். 1930 களில் பலோன்ஜி மிஸ்திரியின் அப்பா டாடா சன்ஸ் நிறுவனத்தின் பங்குகளை அப்போதே வாங்கியுள்ளார். 

$ தற்போது டாடா குழுமத்தில் பலோன்ஜி மிஸ்திரி 18.4 சதவீத பங்குகளை வைத்துள்ளார். டாடா குழுமத்தில் தனி ஒருவரிடம் மிக அதிக பங்குகள் இருப்பது இவரிடமே. பலோன்ஜி மிஸ்திரியின் இளைய மகன் தான் சைரஸ் மிஸ்திரி. 

$ சைரஸ் மிஸ்திரி ஷர்போஜி பலோன்ஜி நிறுவனத்தில் நிர்வாக இயக்குநராக பணியாற்றி வந்தார். டாடா குழும நிர்வாக குழுவில் இவரு டைய தந்தை ஓய்வு பெற்ற பிறகு நிர்வாக குழுவில் இணைந்தார். 

$ 2010-ம் ஆண்டு டாடா குழுமத்துக்கு புதிய தலைவரை தேர்ந்தெடுக்க தேர்வு குழு ஒன்று அமைக்கப்பட்டது. இந்த தேர்வு குழு மற்றும் ரத்தன் டாடா ஆகியோர் மிஸ்திரியை தலைவராக நியமித்தார்கள். 

டாடா மோட்டார்ஸ் 


பெரிதாக எதிர்பார்க்கப்பட்ட டாடா நானோவை அறிமுகப்படுத்திய பிறகு டாடா மோட்டார்ஸ் நிறுவனத்தின் வாகனங்கள் சரிவை கண்டு வந்தன. சிவில் இன்ஜினீயரான சைரஸ் மிஸ்திரி புதிய கார்களை வடிவமைப்பதில் சிறிய விஷயங்களில் கூட கவனம் செலுத்த ஆரம்பித்தார். தற்போது டாடா மோட்டார்ஸ் நிறுவனம் டாடா ஸெட் செடான், போல்ட் ஆகிய கார்களை அறிமுகப்படுத்தி விட்டது. அடுத்த மூன்று மாதங்களில் ஜிகா, ஸ்வே செடான், ஹெக்ஸா கிராஸ்ஓவர் மாடல் கார்களை அறிமுகப்படுத்த திட்டமிட்டுள்ளது. சீனா, பிரேசில், ஸ்லோவேகியா போன்ற நாடுகளில் புதிய கார் உற்பத்தி ஆலைகளை தொடங்கவும் திட்டமிட்டுள்ளார். 

விஷன் 2025 


சைரஸ் மிஸ்திரி தலைவராக பதவியேற்றதுமே விஷன் 2025 திட்டத்தை முன்வைத்து செயல்பட தொடங்கினார். அதாவது 2025-ஆம் ஆண்டுக்குள் டாடா குழுமத்தின் நிறுவனங்கள் முதல் 25 இடங்களை சந்தையில் பிடிக்க வேண்டும் என்பதே. 

இன்னும் 10 வருடங்களில் உலக மக்கள் தொகையில் 25 சதவீதம் மக்கள் டாடா குழும பொருட்களையோ அல்லது சேவைகளையோ பயன்படுத்த வேண்டும் என்பதே இலக்கு. 

டாடா ஹவுசிங் டெவலப்மெண்ட், டாடா புராஜெக்ட்ஸ், டாடா ரியாலிட்டி என்ற மூன்று உள்கட்டமைப்பு சார்ந்த நிறுவனங்களின் ஆர்டர்களை ரூ.70,000 கோடியாக உயர்த்த திட்டம் வகுத்தார். 

டாடா ஸ்டீல் 


2014-ம் ஆண்டு டாடா ஸ்டீல் நிறுவனத்தின் 8.5 பில்லியன் டாலர் கடன் மறுசீரமைப்பு செய்யப்பட்டது. கடனை குறைப்பதற்காக ஆயிரக்கணக்கான பணியாளர்களை பணி நீக்கம் செய்தனர். நஷடத்திலிருந்து மீள ஸ்டீல் பிரிவு விற்கப்பட்டது போன்ற போர்கால நடவடிக்கைகளை எடுத்தார். 

தற்போது கலிங்கநகரில் புதிய ஸ்டீல் ஆலை தொடங்குவதற்கு திட்டமிட்டுள்ளார். 


</description>
</news>
