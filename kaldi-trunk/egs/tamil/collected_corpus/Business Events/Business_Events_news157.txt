<news>
<headline>டிப்ஸ்: ரேடியேட்டர் பராமரிப்பின் அவசியம்</headline>
<description>

நாம் பயன்படுத்தும் கார்களில் இன்ஜினை குளிர்விக்கும் பணியில் மிக முக்கியமானது ரேடியேட்டராகும். இன்ஜினிலிருந்து அதிக வெப்பத்துடன் வெளியில் வரும் கூலன்ட் ரேடியேட்டரின் மேல் பகுதியில் சென்றடையும், அவ்வாறு சென்றடையும் கூலன்ட், ரேடியேட்டரில் உள்ள சிறு துளைகளின் மூலம் ரேடியேட்டரின் கீழ் பகுதியைச் சென்றடையும். 

அவ்வாறு செல்லும் போது கூலிங் ஃபேன் மூலம் கூலன்டை குளிர்வடையச் செய்து மீண்டும் இன்ஜினுள் செலுத்தி இன்ஜினின் வெப்பநிலையை சீராக வைப்பதில் ரேடியேட்டர் முக்கிய பங்கு வகிக்கிறது. 

$ இன்ஜினை குளிர்விக்கும் அமைப்பில் முக்கிய பாகமாக உள்ள ரேடியேட்டர் பழுதடையாமல் இருக்க குறிப்பிட்ட இடைவெளியில் கூலன்டை கட்டாயமாக மாற்றி விட வேண்டும்,அவ்வாறு மாற்றும் போது ரேடியேட்டரில் உள்ள சிறு துவாரங்கள் அடைபடுவதைத் தவிர்க்கலாம், இதனால் இன்ஜின் அதிக சூடாவதைத் தவிர்க்க முடியும். 

$ ரேடியேட்டரில் கூலன்டுக்குப் பதிலாக சாதாரன தண்ணீர் ஊற்றக் கூடாது, ஏனென்றால் சாதாரன தண்ணீரில் உப்பின் தன்மை இருப்பதால் அது ரேடியேட்டருக்குள் செல்லும் போது அதில் உள்ள சிறு துவாரங்கள் விரைவில் அடைபட்டு விடும்,இதனால் ரேடியேட்டர் வெடிப்பதற்கு வாய்ப்புகள் உள்ளன. 

$ கூலன்ட் மாற்றும் போது, மாற்றுவதற்கு முன்னதாக பழைய கூலன்ட்டில் ரேடியேட்டர் பிளஷ் என்ற என்ற திரவத்தை ஊற்றி பின்பு இன்ஜினை 10 நிமிடம் இயங்க விட்டு பின்பு பழைய கூலன்ட்டை எடுத்து விட்டு புதியதாக மாற்றுவது நல்லது. ஏனென்றால் ரேடியேட்டர் பிளஷ் ஆனது ரேடியேட்டர் துவாரங்களில் அடைபட்டிருக்கும் உப்பு தனிமத்தை வெளியில் எடுத்து விடும். 

$ குறிப்பிட்ட இடைவெளியில் கூலன்ட் மாற்றுவது எவ்வளவு முக்கியமோ அதே போல் ரேடியேட்டரையும் கழற்றி சர்வீஸ் செய்ய வேண்டும்,அவ்வாறு செய்யும் போது ரேடியேட்டரினுள் செல்லும் வெப்பமடைந்த கூலன்ட் நன்றாகக் குளிர்விக்கப்பட்டு இன்ஜினுக்கு அனுப்பப்படுவதால் இன்ஜினின் வெப்பநிலை அதிகரிக்காமல் இருக்கும். 

$ ரேடியேட்டரில் உள்ள Fins & Core பழுதடையாமல் இருக்குமாறு பார்த்துக் கொள்ள வேண்டும், ஏனென்றால் ரேடியேட்டர் ஃபேன் மூலமாகக் கிடைக்கப் பெறும் காற்றானது இதன் மீது பட்டு வெப்பமடைந்த கூலண்ட் குளிர்விக்க படுகிறது. 

தகவல் உதவி: கே.னிவாசன், உதவி துணைத் தலைவர், டிவிஎஸ் ஆட்டோமொபைல் சொல்யூஷன்ஸ். </description>
</news>
