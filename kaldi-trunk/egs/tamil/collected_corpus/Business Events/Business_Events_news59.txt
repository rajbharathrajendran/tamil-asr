<news>
<headline>பட்ஜெட்: தாமரை இலை தண்ணீர்!﻿</headline>
<description>

பொதுவாக மத்திய அரசின் பட்ஜெட் என்றாலே அனைத்துத் தரப்பினர் மத்தியிலும் எதிர்பார்ப்பு இருக்கும். பட்ஜெட்டில் எந்தெந்த பொருள்கள் விலை உயரும், எவற்றின் விலை குறையும் என்ற ஆவல் மேலோங்கியிருப்பது இயல்பு. 

ஏழைகளுக்கான பட்ஜெட், பங்குச் சந்தையில் காளையின் ஆதிக்கம் மேலோங்கச் செய்யும் பட்ஜெட், விவசாயிகளுக்கு முதல் முறையாக இந்த பட்ஜெட்டில் முன்னுரிமை தரப்பட்டுள்ளது என்று மத்திய அரசு தெரிவித்துள்ளது. 

3 ஆயிரம் மனுக்கள்﻿ 


பட்ஜெட் தாக்கல் செய்த அன்று மாலையே பிஎப் மீது வரி விதிக்கப்பட்டதை எதிர்த்து 3 ஆயிரம் மனுக்கள் நிதி அமைச்சரிடம் குவிந்தன. இதற்கு முன் எந்த பட்ஜெட்டுக்கும் இந்த அளவுக்கு மனுக்கள் குவிந்ததில்லை. (காகித உப யோகத்தைக் குறைக்க வேண்டும் என்பதற்காக பட்ஜெட் உரையின் நகலை செய்தியாளர்களுக்கும் ஊடகங் களுக்கும் இணையதளம் வழியாக நிதி அமைச்சகம் அனுப்பியதைப் போல, மக்களும் தங்களது எதிர்ப்பை இணையதளம் மூலமாகவே அமைச்சருக்கு அனுப்பிவிட்டனர்). 

விவசாயத்துறை﻿ 


விவசாயத்துறைக்கு இந்த பட்ஜெட் டில் முன்னுரிமை அளிக்கப்பட்டுள்ள தாகத் தெரிவிக்கப்பட்டுள்ளது. ஆனால் பாசனத் திட்டங்களுக்கான நிதி `கிருஷி கல்யாண் செஸ் (வரி)’ மூலம் நிறைவேற்றப்படும் எனக் கூறப்பட்டுள்ளது. புதிதாக விதிக்க உத்தேச வரி விதிப்பு மூலம் எவ்வளவு தொகை திரட்ட முடியும் என்பது யாருக்குமே தெரியாது. ஏற்கெனவே கல்வி வரி (Education Cess) மூலம் வசூலாகும் தொகை கல்வி மேம்பாட்டுக்கு எந்த அளவில், பயன்படுத்தப்பட்டு வருகிறது என்று யாருக்குமே தெரியாது. அப்படியிருக் கையில் புதிய வரி விதிப்பு மூலம் திரட்டப்படும் தொகையை விவசாய மேம் பாட்டுக்கு பயன்படுத்தப் போவதாகக் கூறியிருப்பது எந்த அளவுக்கு சாத்தியம். 

இந்தியாவில் 86 சதவீத விவசாயிகள் 2 ஹெக்டேருக்கும் குறைவான நிலப்பரப்பில் சாகுபடி செய்பவர்கள்தான். இவர்களது தேவைக்கு பட்ஜெட்டில் பதில் இல்லை. 

விவசாயிகளின் வருமானத்தை அடுத்த 6 ஆண்டுகளில் இரு மடங்காக உயர்த்த இலக்கு நிர்ணயித்துள்ளதாக ஜேட்லி குறிப்பிட்டுள்ளார். கடந்த 30 ஆண்டுகளில் விவசாயிகளின் வருமா னம் 19 சதவீதம் உயர்ந்துள்ளது. அதேச மயம் அரசு ஊழியர்களின் சம்பளம் சராசரியாக 370 சதவீதம் உயர்ந்துள்ளது. கார்ப்பரேட் துறையினரின் சம்பளம் ஆயிரம் சதவீதம் அதிகரித்துள்ளது. 30 ஆண்டுகளாக உயராத வருமானம் 6 ஆண்டுகளில் உயருமா? 

சிறு குறுந் தொழில் துறை﻿ 


சிறு குறுந்தொழில்துறையினரின் விற்பனை வருமான வரம்பு ரூ.1 கோடியிலிருந்து ரூ.2 கோடியாக உயர்த்தப்படுவதாக அறிவிக்கப் பட்டுள்ளது. 

தற்போது உள்ள நடைமுறையின்படி வருமான வரிச் சட்டம் பிரிவு 44 ஏடி-யின்படி, சிறு, குறுந்தொழிலுக்கான உத்தேச வரி விதிப்பின்படி ஒரு நிறுவனத்தின் ஆண்டு விற்பனை ரூ. 1 கோடிக்கும் குறைவாக இருந்தால், அந்நிறுவனம் விற்பனையில் 8 சதவீதம் வரை வருமானமாகக் கருதி அதிலிருந்து பங்குதாரர்களுக்குத் தர வேண்டிய சம்பளம், முதலீடு மீதான வட்டி ஆகியவற்றைக் கழித்து மீதமுள்ள தொகைக்கு வரி செலுத்தினால் போதும். அந்நிறுவனம் எந்தவித கணக்கு பதிவேடுகளையும் எழுதத் தேவையில்லை. தணிக்கை செய்ய வேண்டியதில்லை. சிறு, குறு நிறுவனங்களை ஊக்குவிப்பதற்காக இந்தச் சலுகை அளிக்கப்பட்டது. 

ஆனால் இந்த பட்ஜெட்டில் ரூ. 1 கோடி விற்பனை வருமானம் ரூ. 2 கோடியாக உயர்த்தப்படுவதாக ஜேட்லி அறிவித்தார். ஆனால் ஏற்கெனவே நடைமுறையில் வரி விதிப்பு முறை முற்றிலுமாக மாற்றப்பட்டுள்ளது. இதன்படி வட்டி, சம்பளம் ஆகியவற்றை செலவுக் கணக்கில் காட்டலாம் என்றிருந்த பிரிவு நீக்கப்பட்டுள்ளது. 

ஒரு வணிகர் உத்தேச வரி விதிப்பின்படி செல்ல விரும்பினாலோ அல்லது கட்டாய தணிக்கை முறையைத் தேர்வு செய்தாலோ அதை ஐந்து ஆண்டுகளுக்கு மாற்ற முடியாது என்ற விதியும் கொண்டு வரப்பட்டுள்ளது. காண்க (அட்டவணை) 

அடுத்து நிறுவனங்கள் வாங்கும் இயந்திரங்களுக்கு தேய்மான சலுகை இப்போது அதிகபட்சம் 40 சதவீதம் என நிர்ணயிக்கப்பட்டுள்ளது. இதுவும் தொழில்துறையினரை மிகவும் அதிர்ச்சிக்குள்ளாக்கியுள்ளது. 

``மேக் இன் இந்தியா’’ என்ற கோஷம் ஒரு புறம் ஆனால் மறுபுறம் சிறு தொழில்துறையினரை நசுக்கும் வரி விதிப்புகள். என்ன செய்வதென்று திகைக்கின்றனர் இத்துறையினர். 



ஆராய்ச்சி மற்றும் மேம்பாடு﻿ 


பொதுவாக தொழில்துறையினர் ஆராய்ச்சி மற்றும் மேம்பாட்டுக்குச் செலவிடும் தொகையில் ஒன்றரை மடங்கு வரை சலுகை பெறலாம். ஆனால் இனி செலவிடும் தொகைக்கு மட்டும் வரி விலக்கு கிடைக்கும் என அறிவிக்கப்பட்டுள்ளது புதிய ஆராய்ச்சி மற்றும் மேம்பாட்டுக்கு முட்டுக் கட்டை போடுவதாக அமைந்துள்ளது. 

சமூக மேம்பாடு﻿ 


கல்வி, சுகாதாரம், சத்தான உணவு உள்ளிட்ட சமூக மேம்பாட்டுத் திட்டங்களுக்கான ஒதுக்கீடு பெரும்பாலான மாநிலங்களில் குறைந்து வருகிறது. இதற்கு முக்கியக் காரணம் மத்திய அரசு மாநிலங்களுக்கு அளித்து வந்த தொகையைக் குறைத்ததே. அது இந்த பட்ஜெட்டிலும் தொடர்ந்துள்ளது. பாஜகவின் தேர்தல் கோஷமான அனைவருக்கும் மருத்துவக் காப்பீடு இந்த பட்ஜெட்டில்தான் அறிவிப்பாக வந்துள்ளது. மத்திய சுகாதார அமைச்சகத்துக்கான ஒதுக்கீடு ரூ. 4,240 கோடி. இது ஒட்டுமொத்த உள்நாட்டு உற்பத்தியில் 0.24%. இதை வைத்துக் கொண்டு சமூக வளர்ச்சித் திட்டங்களை எப்படி செயல்படுத்த முடியும்? 

உபரி வரி, செஸ்﻿ 

இந்த பட்ஜெட்டில் உபரி வரி (சர் சார்ஜ்), செஸ் (இதுவும் வரிதான்) ஆகியன அதிகம் விதிக்கப்பட்டுள்ளன. இவ்விரு இனங்கள் மூலம் மட்டுமே ரூ. 1,48,031 கோடி கிடைக்கும். இது மொத்த வரி விதிப்பில் 9.1 சதவீதமாக உள்ளது. மாநில அரசுகள் சர்சார்ஜ், செஸ் விதிக்க வேண்டாம் என வலியுறுத்தி வருகின்றன. ஏனெனில் இந்த வரி வருவாயை மாநிலங்களுக்கு பகிர்ந்தளிக்கத் தேவையில்லை என்பதுதான் முக்கியமானதாகும். இந்த பட்ஜெட்டில் கிருஷி கல்யாண் செஸ் மற்றும் இன்பிராஸ்ட்ரக்சர் செஸ் என இரு வரி விதிப்புகள் அறிமுகப்படுத்தப்பட்டுள்ளன. 

முதல் முறையாக வீடு வாங்கு வோருக்கு ரூ.50 ஆயிரம் வரை சலுகை அளிக்கப்பட்டுள்ளது. அதேபோல வாடகை வீட்டில் இருப்பவர்களுக் கான வரிச் சலுகை ரூ.24 ஆயிரம் என்பது ரூ.50 ஆயிரமாக உயர்த்தப்பட்டுள்ளது. இவையெல்லாம் சலுகைகள் என கொண்டாடலாம். 

அனைத்துத் துறைகளையும் தொட்டிருக்கிறது பட்ஜெட். ஆனால் எதுவுமே பட்டும், படாமலும், தொட்டும் தொடாமலும் தாமரை இலை மேலிருக்கும் தண்ணீர் போல... 

ramesh.m@thehindutamil.co.in 
</description>
</news>
