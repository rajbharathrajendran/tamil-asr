<news>
<headline>பிபிஎப் வரிச்சலுகையில் மாற்றம்?﻿</headline>
<description>

நடுத்தர மக்களுக்கு மாத சம்பளமே போதவில்லை என்றாலும், சிறிதளவு தொகையாவது சேமிக்கிறார்கள் அதற்கு காரணம் வரிச்சலுகை. வரிச்சலுகை இல்லையென்றால் நடுத்தர மக்களிடம் சேமிப்பே இருக்காது. இப்போது அந்த வரிச்சலுகையில் கைவைக்க நினைக்கிறது மத்திய அரசு. 

கடந்த வெள்ளிக்கிழமை மத்திய அரசு பொருளாதார ஆய்வறிக்கை வெளியானது. அதில் வசதியானவர்களுக்கு 1 லட்சம் கோடி ரூபாய் வரை மானியம் கொடுக்கப்படுகிறது. இந்த மானியம் குறைக்கப்பட வேண்டும். சிறு சேமிப்பு திட்டம் என்று சொல்ல கூடிய பிபிஎப் திட்டத்துக்கு மட்டும் மானியமாக 11,900 கோடி ரூபாய் மத்திய அரசு செலவிடுவதாகவும், இதைக் குறைக்க நடவடிக்கை வேண்டும் என்றும் பொருளா தார ஆய்வறிக்கை சொல் கிறது. 

எப்படி மானியமாகும்? 


நாங்கள் முதலீடு செய்கிறோம், அதற்கான வட்டி கொடுக்கப்படுகிறது இதில் எங்கே மானியம் என்ற கேள்வி வரலாம். ஆனால் வரிச்சலுகை கொடுக்கப்படாவிட்டால், அந்த சலுகை தொகையை வரியாக மத்திய அரசுக்கு செலுத்த வேண்டும். இது மத்திய அரசுக்கு வருமானம் ஆகும். தற்போது பொது வருங்கால வைப்பு நிதிக்கு இஇஇ (exempt exempt exempt) என்ற முறையில் வரிச்சலுகை கொடுக்கப்படுகிறது. அதாவது ஒருவர் முதலீடு செய்யப்போகும் தொகைக்கு வரிச்சலகை பெற்றுக்கொள்ளலாம். அந்த முதலீட்டில் கிடைக்கும் வட்டி மூலம் உயரும் தொகைக்கு வரிச்சலுகை பெற்றுக்கொள்ளலாம் அந்த முதலீட்டைத் திரும்ப எடுக்கும் போதும் வரிச்சலுகை பெறலாம். 

இப்போது இஇடி (exempt exempt tax) என்ற முறையை பின்பற்ற பொருளாதார ஆய்வறிக்கை பரிந்துரை செய்துள்ளது. இந்த முறை பலவகைகளில் சிறந்தது என்று பொருளாதார ஆய்வறிக்கையில் கூறப்பட்டிருக்கிறது. 

இந்த மாற்றத்தின் மூலம், முதலீடு செய்யும் போது மற்றும் கூடுதலாகக் கிடைக்கும் தொகைக்கு வரிச்சலுகை பெற்றுக்கொள்ளலாம் தொகையை வெளியே எடுக்கும்போது வரி செலுத்துமாறு மாற்றி அமைக்க ஆய்வறிக்கை பரிந்துரை செய்கிறது. தவிர அதிக வரி வரம்புக்குள் இருப்பவர்களுக்கே இந்த சலுகைகள் சென்று சேருகின்றன. தவிர சர்வதேச அளவில் இந்த விதிமுறை பின்பற்றப்படுகிறது. இந்தியாவில் கூட என்பிஎஸ் (புதிய ஓய்வூதிய திட்டம்) திட்டத்துக்கு கூட இஇடி முறையில்தான் வரி வசூல் செய்யப்படுகிறது. 

அதிக வரி (30%) கட்ட வேண்டிய நபர்களுக்கு இந்த சலுகை பெரிதும் உதவியாக இருக்கிறது. உதாரணத்துக்கு ஒருவருடைய பிபிஎப் கணக்கில் 25 லட்ச ரூபாய் இருக்கிறது. இப்போது எடுக்கிறார் என்று வைத்துக்கொண்டால், உதா ரணமாக வட்டியான 8.5 சதவீதத்தை கணக்கில் கொண்டால் 2.1 லட்ச ரூபாய்க்கு தற்போதைய விதிப்படி வரி செலுத்தத் தேவை யில்லை. 

30 சதவீத வரி வரம்புக்குள் இருப்பவராக இருந்தால் 2.1 லட்ச ரூபாய்க்கு சுமார் 63,000 ரூபாய் வரி சேமிப்பாக இருக்கும். 

இந்த தொகை நம்மிடம் இருக்குமா அரசாங்கத்திடம் செல்லுமா என்பதற்கான பதில் பட்ஜெட்டில் தெரிந்துவிடும்.﻿ </description>
</news>
