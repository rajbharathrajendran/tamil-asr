<news>
<headline>உன்னால் முடியும்: அழிந்த தொழிலை உயிர்ப்பிக்கும் கலை</headline>
<description>

கால மாற்றத்தில் அழிந்து கொண்டிருக்கும் ஒரு பாரம்பரிய தொழிலை நவீனமாக மாற்றி அதில் வெற்றி கண்டுள்ளார் அரசு பாஸ்கர். ஆம்! மக்கள் பயன்பாட்டிலிருந்து வழக்கொழிந்த மண்பாண்ட தயாரிப்புகளுக்கு மறு வடிவம் கொடுத்து வருகிறார் இவர். சென்னை குரோம்பேட்டையில் உற்பத்தி மையத்தையும், தாம்பரத்தை அடுத்த சேலையூரில் விற்பனையகத்தையும் வைத்துள்ள இந்த தொழில் முனைவரது அனுபவம் இந்த வாரம் ``வணிகவீதி’’-யில் இடம் பெறுகிறது. 

சென்னை கவின்கலைக் கல்லூரியில் செராமிக் தொழில்நுட்பத்தில் பட்டம் பெற்று அது தொடர்பான தொழில்களில் ஐந்து ஆண்டுகள் ஈடுபட்டு வந்தேன். பெயிண்டிங் மற்றும் சுவர்களில் அலங்காரமாக தொங்கவிடப்படும் பல கலைவடிவங்களை தயாரித்துக் கொண்டிருந்தேன். வருமானம் குறைவாக இருந்தாலும், கலையின் மீது இருந்த ஈடுபாடு காரணமாக வேறு தொழில்களை நாடிச் செல்ல மனது வரவில்லை. 

ஆனால் தொடர்ச்சியாக ஈடுபட முடியாத காரணத்தால் 2000 ஆண்டிலிருந்து அனிமேஷன் துறை சார்ந்த வேலைகளுக்குச் செல்லத் தொடங்கினேன். அங்கும் பெயிண்டிங் மற்றும் 3டி தொழில்நுட்பங்கள் குறித்த பயிற்சிகளை பல மாணவர்களுக்கு விளக்கும் வேலைதான். கூடவே கிடைக்கும் நேரங்களில் களிமண் வேலைப்பாடுகளில் கவனம் செலுத்திக் கொண்டிருந்தேன். பல நேரங்களில் மனது முழுக்க களிமண் குறித்த சிந்தனைகளே ஓடிக் கொண்டிருக்கும். 

களிமண்ணில் எந்த வகையில் சிற்பங் களையும், உருவங்களையும் செய்ய முடியும், பொதுமக்கள் பயன்பாட்டுக்கு உரியதாக மாற்ற முடியும் என்கிற யோசனையாகவே இருக்கும். களிமண் தயாரிப்புகள் சார்ந்து வீட்டில் பல முயற்சிகளையும் மேற் கொண்டேன். கூடவே இது தொடர்பாக ஆலோசனைகளை வழங்க களிமண் சிற்ப கலைஞர் பாண்டிச்சேரி முனுசாமி அவர்களது தொடர்பிலும் இருந்தேன். 

ஒரு கட்டத்தில் அனிமேஷன் துறை வேலையை விட்டுவிட்டு முழு நேரமாக களிமண் தயாரிப்புகளில் இறங்கினேன். இதை வணிக ரீதியில் பயன்பாட்டுக்கான தாக மாற்ற எடுத்த பல முயற்சிகளினால் சமையல் பாத்திரம், தட்டு, இட்லி பானை என பல தேவைகளுக்கு தயாரிக்க முடிந்தது. 

இதை கையாளுவதும், பயன்படுத்து வதும் சிரமம் என்கிற புரிதல் மக்க ளுக்கு இருப்பதால், பல வர்த்தகக் கண்காட்சிகளில் கலந்து கொண்டு மண் பாண்ட பாத்திரங்களை கையாளுவது குறித்து மக்களுக்கு விளக்குவேன். மேலும் எனது தயாரிப்புகள் வழக்கமான மண்பாண்டங்களைப் போல இல்லாமல் அழகான வகையில் வடிவமைப்பதால் மக்கள் ஆர்வமாக வாங்கிச் செல்கின்றனர். பெரிய ஹோட்டல்களில் உணவுகளை பரிமாறுவதற்கு மண்பாண்டங்களை பயன் படுத்துவது அதிகரித்துள்ளதால் அவர்களும் வாங்கிச் செல்கின்றனர். தவிர தயிர், ஐஸ்கிரீம் குடுவைகளும் அதிக அளவில் விற்பனையாகிறது. 

சுற்றுச்சூழல் குறித்த விழிப்புணர்வும், இயற்கை உற்பத்திப் பொருட்கள் மீதான மக்களின் ஆர்வமும் இந்த பொருட்களுக்கான சந்தையை உருவாக்கியுள்ளது. 

தற்போதைய நிலையில் தேவைக்கு ஏற்ப கொடுக்க முடியாத நிலைதான் உள்ளது. அதே சமயத்தில் இதை நவீனமாக மக்கள் விரும்பும் வகையில் கொடுக்க வேண்டியது அவசியமாக உள்ளது. 

தொழிலில் எனக்கு உதவியாக மனைவியும் ஈடுபட்டுள்ளார். தவிர நான்கு பேருக்கு இதன் மூலம் வேலைவாய்ப்பையும் உருவாக்கியுள்ளேன். பாரம்பரியமான இந்த தொழிலில் வருமானம் வருவதில்லை என்பதால் குடும்ப தொழிலிலிருந்து பலர் வெளியேறிவிட்டனர். இதை வருமானம் ஈட்டும் தொழிலாக மாற்றினால் புதிய தொழில் முனைவோர்களும் உருவாக முடியும். 

மத்திய அரசின் குறு சிறு தொழில் பயிற்சி மையத்தின் மூலம், இந்த துறையில் புதிய தொழில் முனைவோர்களை உருவாக்குவதற்கான முயற்சிகளிலும் ஈடுபட்டு வருகிறேன். 

இந்த தொழிலில் உள்ள சிரமம் என்ன வென்றால், மூலப்பொருளான களிமண் தேவைக்கு ஏற்ப கிடைப்பதில்லை. கடந்த மழை நாட்களில் சரியாக திட்டமிடாததால் களிமண்ணை சேகரித்து வைக்க முடியவில்லை. தற்போது ஏரிகளில் தண்ணீர் உள்ளதால் தேவைக்கு ஏற்ப எடுக்கவும் முடியவில்லை. மேலும் மழைக் காலத்தில் உற்பத்தி குறையவும் வாய்ப்புகள் உள்ளன. இது போன்ற சிக்கல்களுக்கு முன்கூட்டியே திட்டமிடவேண்டியது அவசியம். 

கலையை வருமானமாக மாற்றுவது ஒரு மாபெரும் கலை என்பார்கள், அதிலும் களிமண் தயாரிப்புகளை வெகுமக்கள் பயன்பாட்டுக்குக் கொண்டு வந்து வருமானம் காண்பதும் பெரும் சவாலான விஷயம். ஒரு தொழில் முனைவோராக இவரது உழைப்பு காலத்தை மீட்டுக் கொண்டு வருகிறது என்பதில் எந்த சந்தேகமுமில்லை. 


- நீரை மகேந்திரன் 
maheswaran.p@thehindutamil.co.in 
</description>
</news>
