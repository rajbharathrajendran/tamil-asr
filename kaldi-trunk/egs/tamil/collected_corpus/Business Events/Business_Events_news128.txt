<news>
<headline>இந்தியாவுக்கு என்ன ஆதாயம்? - ஈரான் மீதான தடை நீக்கத்தால் என்ன நடக்கும்</headline>
<description>

ஈரான் மீதான பொருளாதாரத் தடைகளை ஐக்கிய நாடுகள் சபை, அமெரிக்கா, ஐரோப்பிய ஒன்றியம் ஆகியவை நீக்கிவிட்டன. இதனால் ஏற்படக்கூடிய விளைவுகளை அவரவர் கண்ணோட்டத்தில் பார்க்கின்றனர். இதனால் ஈரானுக்கு மட்டுமல்ல இந்தியாவுக்கும் நல்ல பலன் ஏற்படும் என்று எதிர்பார்க்கின்றனர். ஆனால் அமெரிக்காவின் வலதுசாரிகளோ அமெரிக்க நலனுக்கும் உலக நலனுக்கும் ஆபத்தானது என்றே கருதுகின்றனர். இம் முடிவை எடுத்த அதிபர் பராக் ஒபாமாவை மிகக் கடுமையாகச் சாடுகின்றனர். 


ஈரானுக்கு என்ன நன்மை 


ஈரானின் அணுசக்தி திட்டங்களுக்குச் சர்வதேச அங்கீகாரமும் ஒப்புதலும் கிடைத்திருக்கிறது. மின்சாரம் தயாரிக்க அணுசக்தியை இனி அது பயன்படுத்தலாம். தன்னிடம் உள்ள 11 டன் செறிவூட்டப்பட்ட யுரேனியத்தைக் கொடுத்துவிட்டு புதிய பயன்பாட்டுக்காக 200 டன் கச்சா யூரேனியத்தை இறக்குமதி செய்துகொள்ளலாம். அணுநிலையங்களில் கிடைக்கும் கன நீரையும் சுத்திகரிக்கப்பட்ட யுரேனியத்தையும் ஏற்றுமதி செய்யலாம். 

ஈரானின் வங்கித்துறை, எண்ணெய் வளத் துறை, கப்பல்தொழில், தரைவழி, வான்வழி போக்குவரத்து, இன்ஷூரன்ஸ் ஆகிய துறைகள் மீது விதிக்கப்பட்டிருந்த தடைகள் விலக் கப்பட்டுவிட்டதால் இத்துறைகளில் உற்பத்தி, வேலைவாய்ப்பு, வருவாய் ஆகியவை அதிகரிக்கும். ஏற்றுமதி, இறக்குமதியைத் தன் விருப்பப்படி இனி மேற்கொள்ளலாம். எதற்கும் இனி வரம்பு கிடையாது. அடுத்த ஆண்டு முதல் எண்ணெய் ஏற்றுமதி மூலம் கூடுதலாக 1,000 கோடி டாலர் வருமானத்தைப் பெறலாம். 

5,000 கோடி டாலர் பணத்தை ஈரானின் மத்திய வங்கியால் உடனடியாகப் பெற முடியும். 2016-17-வது நிதியாண்டில் ஈரானின் மொத்த உற்பத்தி மதிப்பு (ஜி.டி.பி.) மேலும் 5% அதிகரிக்கும். தடை காரணமாக வர்த்தகத்துக்கு ஈரான் கூடுதலாக 15% பணம் கொடுக்க வேண்டியிருந்தது. இது இனி மிச்சமாகும். இந்தத் தொகை மட்டுமே ஆண்டுக்கு 1,500 கோடி டாலர்கள். 

தடைக்கு முன்னால் ஐரோப்பியச் சந்தையில் 20% ஈரானிடம் இருந்தது. கடந்த சில ஆண்டுகளாக அன்றாடம் 10 லட்சம் பீப்பாய் எண்ணெய் மட்டுமே சீனா, இந்தியா, ஜப்பான், தென் கொரியாவுக்கு ஈரான் ஏற்றுமதி செய்துகொண்டிருக்கிறது. இது மேலும் 5 லட்சம் பீப்பாய்கள் அதிகரிக்கும். அடுத்து ஆண்டுதோறும் 25 லட்சம் பீப்பாய் எண்ணெய் ஏற்றுமதி செய்யும். இதனால் எண்ணெய் விலை இனி குறையத்தான் வழியேற்படும். கடந்த 11 ஆண்டுகளில் இல்லாத அளவுக்கு எண்ணெய் விலை குறைந்திருக்கிறது என்றாலும் மேலும் பல வாடிக்கையாளர்களை ஈர்ப்பதற்காக தள்ளுபடி விலையில் விற்கவும் ஈரான் தீர்மானித்திருக்கிறது. 

ஈரான் தன்னுடைய ரயில்வே துறைக்குப் புத்துயிர் ஊட்ட முடிவு செய்திருக்கிறது. ஏர்-பஸ் நிறுவனத்திடமிருந்து அதிக எண்ணிக்கையில் விமானங்களை வாங்கவும் முடிவு செய்திருக்கிறது. இதனால் சர்வதேச அளவில்கூட பொருளாதாரச் சுணக்கம் ஓரளவுக்குக் குறைய வாய்ப்பிருக்கிறது. 


இந்தியாவுக்கு என்ன நன்மை 


ஈரானும் எண்ணெய் உற்பத்தியை அதிகரிக்கும் என்பதால் சர்வதேசச் சந்தையில் விலை மேலும் சரியும் என்பதால் இறக்குமதியையே பெரிதும் நம்பியிருக்கும் இந்தியாவுக்குப் பொருளாதார ரீதியாக நன்மையே ஏற்படும். இறக்குமதிச் செலவு குறையும். மத்திய வரவு-செலவு அறிக்கையில் பற்றாக்குறையைக் கட்டுக்குள் வைக்க உதவும். ஈரானுடன் இந்தியாவுக்கு நட்புறவு நிலவுவதால் அதனுடன் வர்த்தக உறவுகளை அதிகப்படுத்த முடியும். குழாய்ப் பாதை வழியாக ஈரானிலிருந்து எரிவாயுவைக் கொண்டுவரும் திட்டத்துக்கு ஊக்குவிப்பு கிடைக்கும். 

ஈரானிய எண்ணெய் வயல்களில் வேலை செய்ய இந்தியத் தொழில்நுட்ப நிபுணர்களுக்கு வாய்ப்பு கிடைக்கும். கட்டுமானப் பணிகளில் இந்தியப் பொறியாளர்களுக்கும் தொழிலாளர்களுக்கும் வேலை கிடைக்கும். ஈரானுக்கு இந்திய நிறுவனங்கள் பணம் செலுத்துவது இனி எளிதாக இருக்கும். இதனால் புதிய வர்த்தக உடன்பாடுகள் அதிகரிக்கும். 

சாபஹார் துறைமுகத்தின் கட்டுமானப் பணிப் பொறுப்பை இந்திய நிறுவனங்கள் ஏற்றிருந்தன. பொருளாதாரத் தடை காரணமாக அப்பணி பாதியில் நிற்கிறது. இப்போது அது மீண்டும் தொடரும். அத்துடன் புதிய கட்டுமானப் பணிகளும் இந்தியாவுக்குக் கிடைக்கக்கூடும். 

ஈரானிடம் பெறும் எண்ணெய்க்கு ரூபாயில் பணம் தரலாம் என்ற ஒப்பந்தம் காரணமாக 650 கோடி டாலர்கள் பணம் தர வேண்டியிருக்கிறது. தடை காரணமாக அந்தப் பணம் பட்டுவாடா ஆகாமல் இருக்கிறது. இதை இந்தியா இப்போது தந்தாக வேண்டும். இனி ஈரானிடம் வாங்கும் எண்ணெய்க்கு அமெரிக்க டாலரில்தான் பணம் தர வேண்டியிருக்கும். தடை காரணமாக கப்பலில் பொருள்களை அனுப்பவும் பெறவும் அதிகக் கட்டணம் செலுத்த வேண்டியிருந்தது. இனி அந்தக் கட்டணம் கணிசமாகக் குறையும். 

மோட்டார் வாகன உதிரிபாகங்கள், கைக் கருவிகள், மோட்டார்கள், ரசாயனம் ஆகியவற்றை இந்தியா அதிக அளவுக்கு ஈரானுக்கு விற்றது. இந்த வர்த்தகம் தொடர்ந்தால் இந்தியாவில் இத்துறைகளுக்கு உதவிகரமாக இருக்கும். அதே வேளையில் அமெரிக்க டாலருக்கு நிகரான இந்திய ரூபாய் மதிப்பு சரிந்திருப்பதால் பிற நாடுகளுடன் போட்டி போடுவதற்காக விலையைக் கணிசமாகக் குறைத்தால்தான் விற்க முடியும். இன்னொரு ஆபத்தும் இருக்கிறது. தடை விலக்கப்பட்டுவிட்டதால் ஈரான் தனக்கு வேண்டிய பொருள்களை எவரிடமிருந்தும் பெறலாம் என்பதால் பேரம் பேசித்தான் வாங்கும். 

எனவே அதன் நிபந்தனைகளுக்கு உட்பட்டு, விலை குறைவாகத்தான் விற்க முடியும். அத்துடன் பொது ஏலத்தில் திட்டங்களைப் பெறுவது என்றால் நவீனத் தொழில்நுட்பங்களைக் கையில் வைத்திருக்கும் மேற்கத்திய நாடுகள்தான் வெற்றி பெறும். நெருக்கடியான நேரத்தில் சீனாவும் ரஷியாவும் ஈரானுக்குத் துணை செய்ததால் அந் நாட்டுக்கு ஈரான் சலுகைகள் காட்ட விரும்பும். 

ஈரானில் ஒரு எண்ணெய் வயலில் துரப்பணப் பணியை மேற்கொண்டு எண்ணெய் உற்பத்திக்கான பூர்வாங்க வேலைகளை இந்திய நிறுவனங்கள் மேற்கொண்டன. அப்போது தடை வந்ததால் அவை அப்படியே நிறுத்தப்பட்டன. அதே போல ஈரானின் ரயில்வேதுறைக்கு 1,50,000 டன்கள் எடையுள்ள ரயில் பாதைகளை வழங்கவும் இந்தியா ஒப்பந்தம் செய்திருந்தது. அதுவும் தடை காரணமாக பாதியிலேயே நின்றுவிட்டது. 

இப்போது ஈரான் இந்த இரண்டையுமே மீண்டும் பொது ஏலம் மூலம் குறைந்த செலவில் செய்துதரும் நாட்டுக்குத் தர முடிவு செய்திருப்பதாகத் தகவல்கள் வருகின்றன. இது நிச்சயம் இந்தியாவுக்கு ஏமாற்றத்தையே தரும். 

அதே சமயம் சில பண்டங்களின் ஏற்றுமதி இப்போதைக்கு குறைந்தாலும் நீண்ட கால நோக்கில் இந்தியாவிடம்தான் ஈரான் வாங்கிக் கொள்ளும். ஈரானுக்கு இந்தியாதான் அதிக அளவு அரிசி ஏற்றுமதி செய்கிறது. சர்க்கரை, சோயாபீன்ஸ் போன்ற வேளாண் பண்டங்களின் ஏற்றுமதியையும் இந்தியாவால் அதிகரிக்க முடியும். இந்தியாவின் மருந்து-மாத்திரை உற்பத்தித் துறையும் தகவல் தொழில்நுட்ப நிறுவ னங்களும் ஈரானுக்கு அதிக அளவில் விற்க முடியும். ஈரானுக்கும் இந்திய நிறுவனங்கள் மூலம் பொருள்களையும் சேவைகளையும் பெறுவது செலவு குறைந்ததாகவும் பயன் நிறைந்ததாகவும் இருக்கும். ஜவுளி நிறுவனங்களுக்கும் ஈரானில் தங்களுடைய சரக்குகளை விற்க நல்ல வாய்ப்பு ஏற்பட்டிருக்கிறது. 

ஈரான் என்ற நாடு மத்திய ஆசியாவுக்கு நுழைவாயில் மாதிரி. ஈரான் அதை நமக்குத் திறந்துவிட்டால் அங்கிருந்து நாம் பொருள்களை ஏற்றி, இறக்குவதுடன் ஆப்கானிஸ்தான் உள்ளிட்ட பிற நாடுகளுக்கும் குறைந்த செலவில் அனுப்ப முடியும். இடையில் பாகிஸ்தான் இருப்பதால் இந்தியாவால் ஆப்கானிஸ்தானுடன் நேரடியாகத் தொடர்பு கொள்ள முடியாமல் இருக்கிறது. 

ஈரானிடம் 22 மிகப்பெரிய எண்ணெய்க் கப்பல்கள் இருக்கின்றன. இவற்றில் 13 கப்பல்கள் கச்சா எண்ணெயை முழுதாக ஏற்றிக்கொண்டு துறைமுகத்தில், ஈரானிய அரசு அனுமதித்ததும் இந்தியாவுக்குப் பயணமாகக் காத்திருக்கின்றன. சவுதி அரேபியாவுடன் எண்ணெய் இறக்குமதிக்கு நாம் இருதரப்பு ஒப்பந்தத்தைச் செய்து கொண்டிருந்தாலும் சில வாரங்களுக்கு முன்னால் கட்டணத்தைச் சிறிது உயர்தியது சவுதி அரசு. 

சர்வதேசச் சந்தையில் கச்சா எண்ணெய் விலை குறைந்த நிலையிலும் தனது செலவுக்குக் கட்டுப்படியாகவில்லை என்று கூறி சவுதி இந்த முடிவை எடுத்தது. எண்ணெய் விற்பனையில் சவுதியும் ஈரானும் போட்டியாளர்கள். எனவே ஈரான் மீதான தடை நீக்கம் நமக்கு சவுதியின் கெடுபிடியிலிருந்து விடுதலை பெற ஒரு வாய்ப்பாக இருக்கும். 


- வ. ரங்காசாரி 
rangachari.v@thehindutamil.co.in 
</description>
</news>
