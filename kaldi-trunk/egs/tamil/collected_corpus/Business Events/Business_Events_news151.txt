<news>
<headline>`மறைமுகமான’ அந்நிய நேரடி முதலீடா?</headline>
<description>

‘போன் செய்தால் போதும், வீடு தேடி வரும்’ என்பது வெறும் விளம்பர வாக்கியம் அல்ல நிகழ்கால உண்மை. விலையுயர்ந்த காலணிகள், கைப்பைகள், சூட்கேஸ்கள், கடிகா ரங்கள், மடிக் கணினிகள் (லேப்டாப்), செல்போன்கள் என்று மக்களால் அதிகம் வாங்கிப் பயன்படுத்தப்படும் நுகர் பொருள்கள், மருந்து-மாத்தி ரைகள் என்று எல்லாமே இப்போது வீடு தேடி வருகின்றன. இதைக் கொண்டுவந்து தருகிறவர்கள் யார் என்பதில்தான் இப்போது பிரச் சினையே வருகிறது. 

வழக்கமாகக் கடை வைத்து வியாபாரம் செய்கி றவர்கள் இப்படிக் கொண்டுவந்து தரும்போது அந்த விற்பனைக்கு உரிய வரி அரசுக்குக் கிடைத்து விடுகிறது. நுகர்வோருக்கு வியாபாரி கூடுதலாக ஒரு சேவையை அளிக்கிறார் அவ்வளவே. நம்மூரில் மளிகைக் கடை வைத்திருப்பவர்கள், சரக்குகளின் பட்டியலைக் கொடுத் தால் அவர்களே அதை வீட்டுக்குக் கொண்டு வந்து தருகின்றனர். பல மருந்துக் கடைகளும் இந்தச் சேவையைக் கூடுதல் கட்டணமின்றி செய்கின்றன. 

அதுவே, வெளிநாட்டு நிறுவனங்கள் நம் நாட்டில் கடைகளைத் திறக்காமல் கிடங்கிலிருந்து அப்படியே நுகர்வோரின் வீடு தேடி வந்து சரக்குகளைக் கொடுக்கும்போதுதான் பிரச்சினையே வருகிறது. முதலாவதாக, இந்த விற்பனை அரசின் கவனத்துக்கு வருகிறதா என்பது தெரிவதில்லை. அடுத்தது, இந்த விற்பனை மீதான வரி அரசுக்குக் கிடைக்கிறதா என்பதும் கேள்விக்குறியே. 

அந்நிய நேரடி முதலீடு என்பது எந்த அளவுக்கு விரும்பத்தக்கதோ அதே அளவுக்கு ஆபத்தானதும் கூட. அந்நிய நாட்டவர்கள் தங்கள் முதலீட் டுக்கு நல்ல லாபம் கிடைக்கும் வரைதான் இங்கே முதலீடு செய்வார்கள். லாபம் குறைகிறது என்றால் திரும்பப் போய்விடுவார்கள். அதனால்தான் அதிக முதலீடு தேவைப் படும் சில துறைகளுக்கு மட்டும் அந்நிய முதலீடு வரவேற்கப்படுகிறது. அதற்கும் உச்ச வரம்பு விதிக்கப் படுகிறது. நம் நாட்டில் பாரம்பரி யமாக நடக்கும் வியாபாரத்திலும் சேவைகளிலும் அந்நிய முதலீடு வந்தால் அது நம் உள்நாட்டு வியாபாரி களையும் தொழிலாளர்களையும்தான் அதிகம் பாதிக்கும். 

எனவே இது தொடர்பாக தொடரப் பட்ட ஒரு வழக்கில் டெல்லி உயர் நீதிமன்றம் ‘மத்திய அரசின் தொழில் கொள்கை, ஊக்குவிப்புக்கான துறை’யிடம் (டி.ஐ.பி.பி.) விளக்கம் கேட்டிருக்கிறது. ஆன்லைன் வர்த் தகம் என்று அழைக்கப்படும் இந்த இணைய வழி வர்த்தகத்தில் அந்நிய நேரடி முதலீட்டுக்கு அரசு அங்கீகாரம் தரவில்லை என்று அத்துறை சார்பில் நீதிமன்றத்திடம் பதில் அளிக்கப்பட்டிருக்கிறது. இந்த விற்பனையால் அரசுக்குக் கிடைக்க வேண்டிய வரி வருவாய் ஏய்க்கப் பட்டாலோ குறைந்தாலோ அது குறித்து விசாரணை நடத்தப்பட வேண்டும் என்று நீதிமன்றம் கூறி யிருக்கிறது. 

அமேசான் இந்தியா, பிளிப்கார்ட், ஸ்நாப்டீல் போன்ற நிறுவனங்கள் நிதி முதலீட்டைப் பெருக்கும் நடவடிக் கைகளில் இறங்கியிருப்பதால் துறை யின் எச்சரிக்கை முக்கியத்துவம் பெறுகிறது. 

இந்நிறுவனங்கள் உண்மை யில் நுகர்வோரையும் விற்பனையா ளரையும் இணைக்கும் சந்தைகளாகத் தான் செயல்படுகின்றன. இத்தகைய வியாபாரங்களில் அந்நிய முதலீடு தடை செய்யப்பட்டிருக்கிறது. அந்நிய நேரடி முதலீடு என்பது மூலதனக் கணக்கிலான பரிவர்த்தனையாகும். அந்நிய நேரடி முதலீட்டு விதிமுறை களை மீறினால் அந்நியச் செலா வணி மேலாண்மைச் சட்டப்படி நடவடிக்கை எடுக்கப்பட வேண்டும் என்பது நீதிமன்றத்திடம் தெரிவிக்கப் பட்டிருக்கிறது. 

இந்திய அரசின் விதிகள், வெளிநாட்டு வியாபாரிகளிடமிருந்து இந்திய வியாபாரிகளுக்கு விற்கப்படு வதைத்தான் அனுமதிக்கிறது. வெளிநாட்டு வியாபாரிகள் இந்திய நுகர்வோருக்கு நேரடியாக விற்பதை அனுமதிப்பதில்லை. அந்நிய நேரடி முதலீட்டை ஈர்ப்பதில் இந்திய அரசு ஆர்வமாக இருப்பதால் ‘மத்திய அரசின் தொழில் கொள்கை, ஊக்குவிப்பு துறை’ அந்நிய வர்த்தக நிறுவனங்களைத்தான் ஆதரிக்கும் என்ற பேச்சு முன்னர் உலவியது. ஆனால் இப்போது அப்படியில்லை என்பது நீதிமன்றத்தில் இத்துறை தெரிவித்த கருத்திலிருந்து தெளி வாகிறது. 

அந்நிய நிறுவனங்களால் எங்க ளுடைய வர்த்தகம் பாதிக்கப்பட வில்லை, எங்களுக்கு வாடிக்கையா ளர்கள் கிடைத்துக்கொண்டுதான் இருக்கின்றனர் என்றாலும் நாட்டின் விதிமுறைகள் அப்பட்டமாக மீறப் படுவதாலும் அரசுக்கு வருவாய் இழப்பு ஏற்படுவதாலும் எச்சரிக்கக் கடமைப்பட்டிருக்கிறோம் என்று சிறிய நிறுவனங்கள் கூறியிருக்கிறது. 

இந்திய சில்லரை வியாபாரிகள் சங்கமும், அனைத்திந்திய காலணி தயாரிப்போர் சங்கம் மற்றும் சில்லறையில் விற்போர் சங்கம் ஆகியவையும் அரசுக்கு எதிராக டெல்லி உயர் நீதிமன்றத்தில் மனுக்களைத் தாக்கல் செய்துள்ளன. அந்நிய நேரடி முதலீடு தொடர்பான விதிமுறைகள் மறைமுகமாக மீறப்படுகின்றன என்று புகார்களில் தெரிவித்துள்ளன. இந்தப் புகார்கள் தொடர்பாக நிதி முறைகேடுகளை விசாரிக்கும் அமல்பிரிவு இயக்ககம் தீவிர விசாரணை நடத்த வேண்டும் என்று உயர் நீதிமன்றம் பணித்திருக்கிறது. 

வணிகர்கள் அஞ்சுவது ஏன்? 


ஆன்லைன் வர்த்தகம் தொடர்பாக இந்திய வணிகர்கள் அதிலும் குறிப் பாக சில்லரை வணிகர்கள் ஏன் அதிக அச்சமடைகிறார்கள் என்ற கேள்வி எழலாம். ஆன்லைன் வர்த்தகத்தில் பொருள்களை தேடுவதும் உடனடி யாக ரொக்கம் கொடுத்து வாங்குவதும் பெரும்பாலும் உயர் நடுத்தரப் பிரிவினரும் பணக்காரர்களும்தான். எந்த ஒரு நாட்டிலும் வர்த்தக நடவடிக்கைகள் பெரும்பாலும் இவர்களைத்தான் நம்பியிருக்கின்றன. 

பொருளாதார மீட்சி ஏற்படாமல், தொழில்துறை சுணக்கம் தீராமல் நாடு தடுமாறிக்கொண்டிருக்கும்போது இருக்கும் சொற்ப வியாபாரத்தையும் மின் வணிகம் மூலம் அந்நிய நிறுவனங்கள் ஈர்த்துவிட்டால் இந்திய வணிகர்களுக்கு என்னதான் மிஞ்சும்? 

பொருள்களை வாங்கவே ஆட்கள் முன்வரத் தயங்குவதால்தான் தவணை முறையில் பணத்தைச் செலுத்த அனுமதிக்கின்றனர். இன்னும் சிலர் குறைந்த வட்டிக்குக் கடனைக் கொடுத்து பொருள்களை வாங்க அனுமதிக்கின்றனர். வியாபாரிகளுக் காக இல்லாவிட்டாலும் இந்தியாவில் வேலைவாய்ப்பு, உற்பத்தி போன்ற வற்றுக்காகவாவது ஆன்லைன் மூல மான விற்பனையைக் கட்டுக்குள் கொண்டுவர வேண்டியது அரசின் வேலை. அவர்களை முறையாக கணக்கு எழுத வைப்பதும் சரக்கு இருப்புப் பதிவேடுகளைப் பராமரிக்கச் சொல்வதும் அரசின் கடமை. 

ஆன்லைன் வர்த்தக நிறுவனங்கள் விலை குறைத்து விற்பதுதான் வாடிக்கையாளர்களுக்குப் பெரிய ஈர்ப்பாக இருக்கிறது. வழக்கமான வியாபாரிகள் அதிக விகிதத்தில் லாபத்தை எடுத்துக்கொள்கிறார்கள் என்று தவறாக நினைக்கின்றனர். லாபம் இல்லாமல் யாரும் வியாபாரம் செய்ய முடியாது. ஆனால் சில்லரை வியாபாரிகள் சரக்குகளைக் கையாள்வதற்கும் கடை ஊழியர்களுக்கும் செலவு செய்கின்றனர். அத்துடன் கடை வாடகை, மின் கட்டணம், வணிக வரி என்று பல செலவுகள் ஏற்படுகின்றன. கிடங்கில் வைத்துக்கொண்டு ஆள்கள் மூலம் வீடுகளுக்குக் கொண்டுபோய் கொடுக்கும் ஆன்லைன் வர்த்தக நிறுவனங்கள் அதிக பணமதிப்பில், குறைந்த ஆள்கள், குறைந்த நிர்வாகச் செலவில் வியாபாரம் செய்ய முடிகிறது. 

அத்துடன் தரகுப் பணம் அவர்களுக்கு அப்படியே மிச்சப் படுகிறது. அதிலிருந்துதான் அவர்கள் தள்ளுபடிச் சலுகை அளிக் கின்றனர். கடைகளில் வாங்கும் பொருள்களுக்கான தரத்துக்கு வியாபாரி பொறுப்பேற்கிறார். ஒரு சில நிறுவனங்களைத் தவிர பெரும் பாலான ஆன்லைன் வர்த்தக நிறுவனங்கள் தங்களுடைய சரக்கு களுக்கான தரத்துக்குத் தாங்கள் பொறுப்பல்ல என்று கூறிவிடுகின்றன. 

அந்நிய நேரடி முதலீட்டின் உதவியுடன் உள்நாட்டு வியாபாரத்தை நசுக்கும் எந்த நடவடிக்கையும் நாளை நம்முடைய பொருளாதாரத்தையும் வேலைவாய்ப்புகளையும் நசுக்கி விடும் என்பதை அரசு உணர்வது நல்லது. சில்லரை வர்த்தகத்தில் சங்கிலித் தொடர் நிறுவனமான வால்மார்ட் ஈடுபடுவதற்கு இன்னமும் எதிர்ப்பு இருந்து கொண்டிருக்கிறது. இருந்தாலும் அந்நிறுவனம் மொத்த விற்பனை வர்த்தகத்தில் ஈடுபட் டுள்ளது. 

அந்நிய முதலீடு தேவைதான். உள்நாட்டு தொழிலை நசித்துவிட்டு இங்கிருந்து லாபம் சம்பாதிக்க அனுமதிப்பது கண்ணை விற்றுவிட்டு சித்திரம் வாங்குவதற்கு ஒப்பானது. உள்நாட்டு தொழிலைக் காக்க வேண்டிய பொறுப்பு அரசுக்கு இருப் பது என்பதை மறுக்க முடியாது. 

rangachari.v@thehindutamil.co.in 
</description>
</news>
