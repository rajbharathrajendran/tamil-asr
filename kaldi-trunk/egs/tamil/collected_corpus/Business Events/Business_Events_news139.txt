<news>
<headline>மானியத்தின் மறுபக்கம்!</headline>
<description>

அரசுக்கு நிதிச் சுமை ஏற்படுத்தும் விஷயங்களில் முக்கிய பங்கு வகிப்பவை மானியங்கள்தான். ஆரம்பத்தில் பெட்ரோல், டீசலுக்கு அளிக்கப்பட்ட மானியம் படிப்படியாக விலக்கிக் கொள்ளப்பட்டு இப்போது சந்தை விலையிலேயே அனைவரும் வாங்கும் நிலை உருவாகியுள்ளது. இப்போது சமையல் எரிவாயு எனப்படும் எல்பிஜி மற்றும் கெரசின் ஆகியவற்றுக்கு அளிக்கப்படும் மானியம் மிகப் பெரும் சுமையாகவே இருந்து வருகிறது. 

உண்மையிலேயே ஏழை, எளியவர் களுக்கு இந்த மானியம் சென்றடைகிறது என்றால் அதை யாரும் தடுக்க முடியாது. ஆரம்பத்தில் பொதுவாக அளிக்கப்பட்ட மானியம் அனைத்துத் தரப்பினரையும் சென்றடைந்ததால் மானியச் சுமை அதிகமானது. 

மானியத்தொகையை முறைப்படுத்த மத்தியில் பொறுப்பேற்ற பாஜக அரசு மானி யத்தை சம்பந்தப்பட்டவர்களின் வங்கிக் கணக்கில் சேர்ப்பது என்பதை முதலில் செயல்படுத்தியது. மானியத் தொகையை நேரடியாக பயனாளிகளின் வங்கிக் கணக்கில் சேர்க்கும் (டிபிடி) திட்டத்தின் மூலம் போலியாக ஆதாயமடைந்தவர்கள் ஒழிக்கப்பட்டனர். 

பிறகு வசதி படைத்தவர்கள் மானியத்தை விட்டுத் தரலாம் என்ற வேண்டுகோள் விடுக்கப்பட்டது. அமைச் சர்களும், எம்.பி.க்கள், அரசு உயர் அதிகாரிகள் இதை ஏற்று மானியத்தை விட்டுத் தந்தனர். 

அடுத்தகட்டமாக நீங்களே மானியத்தை விட்டுத் தாருங்கள் என்று கோரிக்கை விடுத் தது. இதைக்கேட்டு சிலர் மானியத்தை விட்டுத் தந்தனர். சிலிண்டர் பதிவு செய்வதற்கு குரல்வழி தேர்வு முறை (ஐவிஆர்எஸ்) அமலில் இருந்ததால் அதிலும் இத்தகைய கோரிக்கை விடுக்கப்பட்டது. இந்த வழியில் 5 லட்சத்து 70 ஆயிரம் பேர் மானியத்தை விட்டுத் தந்தனர். 

தற்போது ஜனவரி முதல் ரூ. 10 லட்சம் வருமானம் ஈட்டும் குடும்பத்தினருக்கு எல்பிஜி மானியம் கிடையாது என நிதி அமைச்சகம் அறிவித்துவிட்டது. 

வருமான வரி செலுத்துவோரில் ரூ. 10 லட்சத்துக்கு மேலான வரி செலுத்து வோர் எண்ணிக்கை 19 லட்சமாகும். இவர்களுக்கு இனி மானியம் கிடையாது. மொத்தம் வரி செலுத்தும் 47 லட்சம் மாதாந்திர சம்பளதாரர்களில் ரூ.10 லட்சத்துக்கு மேல் வருமானம் ஈட்டுவோர் 19 லட்சம் என வருமான வரித்துறை கணக்கிட்டுள்ளது. 

வருமான வரியை செலுத்துவோரில் மாதாந்திர சம்பளம் பெறுவோர்தான் வரியை ஒழுங்காக செலுத்துகின்றனர் (சம்பளத்தில் பிடித்தம் செய்யப்பட்டு கட்டப்படுகிறது என்பது வேறு விஷயம்). 

அதேசமயம் வர்த்தகர்கள், விவசா யத்தில் அதிக வருமானம் ஈட்டுவோர் உரிய கணக்குகளை தாக்கல் செய்வ தில்லை. ஆனால் இவர்களுக்கு சமையல் எரிவாயு மானியம் தொடரும். ஏழை, எளியோருக்கு மானியம் அளிப்பதை ஏற்கலாம். வசதி படைத்தவர்களும் இதை ஏற்பதை எப்படி நியாயப்படுத்த முடியும்? 

ஆண்டுக்கு 132 கோடி சமையல் எரிவாயு சிலிண்டர்கள் விற்பனையாகிறது. இதற்கு அளிக்கப்படும் மானியம் மட்டும் ரூ. 26,268 கோடி. நாட்டில் மொத்தம் 16.35 கோடி வாடிக்கையாளர்கள் உள்ளனர். 

தானாக முன்வந்து மானியத்தை விட்டுக் கொடுத்தவர்கள், ரூ. 10 லட்சம் வருமான வரம்பு விதிக்கப்பட்டதால் மானிய வரம்பிற்குள் வராதவர்கள் ஆகியோரை சேர்த்து கணக்கிட்டால் மொத்தம் சுமார் 25 லட்சம் பேர்தான் வருகின்றனர். மற்றவர்கள் அனைவரும் மானியம் பெற தகுதி படைத்தவர்களா? 

சந்தை விலைக்கு சிலிண்டரை வாங்கும் சக்தி படைத்தவர்கள் தாமாக முன்வந்து விட்டுத் தர வேண்டும். அரசு படிப்படியாக நடவடிக்கை எடுத்து உங்களுக்கு மானியம் கிடையாது என்று தடாலடியாக கூறும் வரை தொடரத்தான் வேண்டுமா? </description>
</news>
