<news>
<headline>மழுங்கிய கத்தியா சிசிஐ?</headline>
<description>

இந்தியாவில் பல ஒழுங்குமுறை ஆணையங்கள் உள்ளன. காப்பீடு நிறுவனங்களை கண்காணிக்க ஐஆர்டிஏ, பங்குச்சந்தை, மியூச்சுவல் பண்ட் மற்றும் கமாடிட்டி உள்ளிட்டவற்றை கண்காணிக்க செபி, வங்கிகளை கண்காணிக்க ரிசர்வ் வங்கி உள்ளிட்ட ஒழுங்குமுறை ஆணையங்கள் உள்ளன. அதேபோல நிறுவனங்களுக்கு இடையே ஏற்படும் போட்டிகளைக் கண்காணிக்க உருவாக்கப்பட்டதுதான் சிசிஐ (Competition Commission of India). 

பெரிய நிறுவனங்கள் தங்களது பலத்தை பயன்படுத்தி சிறு நிறுவனங்களை ஒடுக்குவது, நிறுவனங்கள் இணைப்பதில் முறைகேடுகளை தடுப்பது, சந்தையில் சமநிலையை உருவாக்குவது, நிறுவனங்கள் ஒன்றாக சேர்ந்து பொருளின் விலையை சந்தையில் உயர்த்துவது உள்ளிட்டவற்றை தடுப்பதற்காக இந்த அமைப்பு உருவாக்கப்பட்டது. 

இதற்கான சட்டம் 2003-ம் ஆண்டு கொண்டு வரப்பட்டது. 2007-ம் ஆண்டு சட்டத்திருத்தம் கொண்டு வரப்பட்டு 2009-ம் ஆண்டு முதல் செயல்பட்டு வருகிறது. 2011-ம் ஆண்டு முதல் இந்த அமைப்பின் தலைவராக இருந்த அசோக் சாவ்லா கடந்த ஜனவரி 7-ம் தேதியில் இருந்து ஓய்வு பெற்றுவிட்டார். 

மிகவும் சமீபத்தில் தொடங்கப்பட்ட ஆணையமாக இருந்தாலும் இந்த அமைப்பின் செயல்பாடுகள் சொல்லிக்கொள்ளும்படி இல்லை. முறைகேடாக செயல்பட்ட நிறுவனங் களுக்கு இதுவரை 14,000 கோடி ரூபாய் அளவுக்கு அபராதம் விதிக்கப்பட்டிருக்கிறது. சிமென்ட் நிறுவனங்கள் ஒன்றாக இணைந்து விலையை நிர்ணயம் செய்தற்காக 11 சிமென்ட் நிறுவனங்களுக்கு 6,316 கோடி ரூபாய்க்கு அபராதம் விதிக்கப்பட்டது, டிஎல்எப் நிறுவனத்துக்கு விதித்த அபராதம் ஆகியவை முக்கியமானவை ஆகும். ஆனால் இதுவரை 82 கோடி ரூபாய் அபராதம் மட்டுமே வசூலிக்கப்பட்டிருக்கிறது. 

அபராதம் விதிக்கப்பட்ட நிறுவனங்கள் தீர்ப்பாயத்திடம் மேல்முறையீடு செய்து தண்டனையில் இருந்து தப்பிவிடுகின்றன. சில வழக்குகளின் மேல்முறையீடு தொடர்ந்து நடைபெற்று வருகின்றன. 

இது குறித்து பேசிய அசோக் சாவ்லா, இந்த வீடு (சிசிஐ) பாதி கட்டிமுடிக்கப்பட்டுவிட்டது. வீட்டுக்கான அடிப்படை அமைப்பு உருவாகி விட்டது, ஆனால் பர்னிச்சர், பெயின்ட் உள்ளிட்டவற்றை செய்ய வேண்டும். சிசிஐ தொடங்கி ஆறு வருடங்கள் ஆகிறது. இன்னும் ஐந்து வருடங்களுக்குள் சிசிஐ பலமாகும். இப்போதைக்கு நிலையான பணியாளர்கள் குறைவாக இருக்கிறார்கள். அதனால் விசாரிப்பதற்கு காலதாமதம் ஏற்படுகிறது. தவிர 20-ம் நூற்றாண்டில் உள்ள விதிமுறைகளை வைத்து விசாரணை செய்ய முடியாது. காலத்துக்கு ஏற்ப மாறியாக வேண்டும். இறுதியாக பார்த்தால் என்ன முடிவெடுத்திருக்கிறோம் என்பதுதான் முக்கியம். தரம் முக்கியம் அதே சமயம் விரைவாக முடிவெடுப்பதும் இதில் வரப்போகும் தலைவர் கவனம் செலுத்த வேண்டும் என்று கூறியிருக்கிறார். 

பெரும்பாலான புகார்கள் ரியல் எஸ்டேட் துறையில் இருந்து வருகின்றன. இப்போதைக்கு மாதத்துக்கு 10 புகார்கள் வருகின்றன. வருங்காலத்தில் இன்னும் அதிகமான புகார்கள் வரலாம். நிறுவனங்கள் அபராதம் விதிப்பது என்பது இறுதி கட்டம்தான். விரைவான நடவடிக்கை எடுப்பதன் மூலம்தான் சிறு நிறுவனங்களுக்கு நம்பிக்கை அளிக்க முடியும். அசோக் சாவ்லாவுக்கு பிறகு குஜராத் பிரிவை சேர்ந்த ஐஏஎஸ் அதிகாரி டிகே சிக்ரி இந்த ஆணையத்தின் தலைவராக நியமிக்கப்பட்டிருக்கிறார். கத்தியை கூர் செய்யும் பொறுப்பு இவருக்கு இருக்கிறது. </description>
</news>
