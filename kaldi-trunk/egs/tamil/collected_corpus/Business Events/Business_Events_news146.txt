<news>
<headline>சரியான திசையில் இந்தியா!</headline>
<description>

கடந்த வருடங்களில் சுற்றுச் சூழல் குறித்த பல்வேறு விவா தங்கள் அரசுகள், மக்கள் மத்தியில் தொடர்ச்சியாக நடைபெற்று வருகின்றன. பாரீஸ் பருவநிலை மாநாட்டிற்கு பிறகு, வளரும் நாடுகள் வளர்ந்த நாடுகள் மத்தியில் பல்வேறு விழிப்புணர்வும் ஏற்பட்டுள்ளது. மேலும் டெல்லியில் வாகனப் புகை மாசு பிரச்சினையை தவிர்க்கும் விதமாக ஒற்றை மற்றும் இரட்டை இலக்க வாகனங்களை ஒவ்வொரு நாளுக்கும் மாற்றி அனுமதிப்பது என புதிய விதியை அம்மாநில அரசு தற்காலிகமாக கொண்டு வந்துள்ளது. 

இதேபோல சமீபத்தில் நடந்த மத்திய அமைச்சர்கள் கூட்டத்தில் 2020-ம் ஆண்டில் இந்தியா பாரத் ஸ்டேஜ்-4 மாசுக் கட்டுப்பாட்டு விதிகளிலிருந்து நேரடியாக பாரத் ஸ்டேஜ்-6 விதிகளுக்கு செல்ல முடிவு செய்துள்ளனர். இந்த முடிவு சுற்றுச்சூழல் ஆர்வலர்கள் மத்தியில் மிகுந்த வரவேற்பை பெற்றுள்ளது. 

மாசுக் கட்டுப்பாட்டு விதிகள் 


பொதுவாக இந்தியா போன்ற அதிக மக்கள் தொகை கொண்ட நாடுகளில் சுற்றுச்சூழல் பிரச்சினை அதிகம் பெருகிக் கொண்டே வருகிறது. அதிகரித்து வரும் கார்கள், கனரக வாகனங்கள் என நாட்டின் முக்கிய நகரங்களில் இதை அதிகமாகவே சந்தித்து வருகிறோம். இந்தியாவில் மாசுக் கட்டுப்பாட்டை தவிர்க்க பல்வேறு விதிகள் அரசாங்கத்தால் கொண்டு வரப்பட்டுள்ளன. பாரத் ஸ்டேஜ் விதிகள் என்பது மோட்டார் வாகனங்கள் உட்பட பல்வேறு இன்ஜினிலிருந்து வெளியாகும் மாசுக்களை தடுப்பதற்காக கொண்டுவரப்பட்டது. 

இந்த பாரத் ஸ்டேஜ் விதிகள் ஐரோப்பிய விதிகளை மையப்படுத்தி இந்தியாவில் 2000-ம் ஆண்டு நாடு முழுவதும் அமல்படுத்தப்பட்டது. இந்த விதிகளின்படி 2 சக்கர வாகனங்கள், மூன்று சக்கர வாகனங்கள், 4 சக்கர வாகனங்கள், கனரக வாகனங்கள் விவசாயத்திற்கு பயன்படுத்தும் டிராக்டர், ஜெனரேட்டர் ஆகியவற்றிலிருந்து வெளியேறும் கார்பன் மோனாக்ஸைடு, ஹைட்ரோ கார்பன், நைட்ரஜன் ஆக்ஸைடு அளவை குறைக்கவும் பெட்ரோல் மற்றும் டீசல் ஆகியவற்றின் மாசுத் தன்மை உடைய பொருட்களின் அளவைக் கட்டுப்படுத்த வேண்டும். அதன் பிறகு படிப்படியாக பாரத் ஸ்டேஜ் 2 விதி 2005-ஆம் ஆண்டும், 2010 ஆம் ஆண்டு பாரத் ஸ்டேஜ்- 3, 2012 ஆம் ஆண்டு பாரத் ஸ்டேஜ் - 4 விதியும் கொண்டுவரப்பட்டது. 

இந்தியாவில் 2020-ல் கொண்டுவரப்பட உள்ள பாரத் ஸ்டேஜ் 6 விதிகளை ஐரோப்பிய நாடுகள் 2014-ம் ஆண்டே கொண்டு வந்து விட்டன. ஆனால் நாம் இன்னும் நான்கு ஆண்டுகள் கழித்துதான் கொண்டுவர இருக்கிறோம். அதுமட்டுமல்லாமல் பாரத ஸ்டேஜ் 4 விதிகளும் இந்தியாவின் சென்னை, மும்பை கொல்கத்தா போன்ற முக்கிய நகரங்களில் மட்டுமே இருந்து வருகிறது. நாட்டின் பிற பகுதிகளில் பாரத் ஸ்டேஜ் 3 விதிகளே பின்பற்றப்படுகின்றன. தற்போது எடுத்திருக்கக்கூடிய முடிவு தாமத மானது என்றாலும், இந்தியாவின் சுற்றுச் சூழல் மாசுப்பாட்டை குறைப்பதற்கு தேவையான சரியான முடிவாகும். 

உலக நாடுகள் மத்தியில் பின்தங்கி யிருந்தாலும் தற்போது அறிவித்துள்ள இந்த முடிவால் டீசல் கார்களில் இருந்து வெளியேறும் நைட்ரஜன் ஆக்ஸைடு 62 சதவீதமாக குறையும் என்றும், கனரக வாகனங்களில் இருந்து வெளியேறும் நைட்ரஜன் ஆக்ஸைடு 87 சதவீதத்திலிருந்து 67 சதவீதமாக குறையும் என்றும் கணிக்கப்பட்டுள்ளது. ஆனால் கார், கனரக வாகனங்களை உற்பத்தி செய்யும் நிறுவனங்கள் இதனால் கலக்கமடைந்து உள்ளன. இந்த விதிகளுக்கு தகுந்தாற் போல் தொழில்நுட்பத்தை மாற்றி உயர் தொழில்நுட்பத்தில் கார்கள் மற்றும் வாகனங்களை உற்பத்தி செய்ய வேண்டும். 

இதனால் கார் விலை கணிசமாக உயரும் வாய்ப்பும் உருவாகும். அதுமட்டுமல்லாமல் பெட்ரோல், டீசல் மாசுத் தன்மையை குறைத்து விற்பனை செய்யும் பொழுது பெட்ரோல், டீசல் எண்ணெயின் விலையும் உயர வாய்ப்பிருக்கிறது. இது போன்ற பிரச்சினைகள் இருந் தாலும் சுற்றுச்சூழல் சம்பந்தப்பட்ட பிரச்சினையில் இந்தியா இன்னும் தீர்க்கமான முடிவுகளோடு முன்னேறி செல்லவேண்டிய கட்டாயத்தில் இருக்கிறது. 
</description>
</news>
