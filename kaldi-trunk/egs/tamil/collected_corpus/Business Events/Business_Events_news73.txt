<news>
<headline>சூரிய மின் உற்பத்திக்கு அமெரிக்கா முட்டுக்கட்டை﻿</headline>
<description>

அமெரிக்க அரசு மரபு சாரா எரிசக்தி நிறுவனங்களுக்கு மட்டும் மானியம் வழங்கவில்லை. அனல் மின் நிலையங்களுக்கும் ஆண்டுதோறும் 1,500 கோடி டாலரை மானியமாக அளிக்கிறது. 

இந்தியாவில் 40 கோடி மக்கள் அதாவது மொத்த மக்கள் தொகையில் மூன்றில் ஒரு பகுதியினருக்கு மின் வசதி இல்லை. ஆனால் இந்தியாவுடன் நட்பு பாராட்டும் அமெரிக்காவோ உலக வர்த்தக அமைப்பு மூலம் இந்தியாவின் சூரிய மின்னாற்றல் திட்டத்துக்கு முட்டுக்கட்டை போட்டுள்ளது. அப்படியெனில் 40 கோடி பேரும் இருளில் வாழ்வதைத்தான் அமெரிக்கா விரும்புகிறது போலும். 

கடந்த வாரம் உலக வர்த்தக அமைப்பு (டபிள்யூடிஓ) ஒரு உத்தரவை பிறப்பித்துள்ளது. இதன்படி இந்தியாவின் சூரிய மின்னுற்பத்தி திட்டங்களுக்கு மானியம் வழங்கக்கூடாது என்றும் மானியத்தை நிறுத்தாவிடில் பொருளாதார தடை விதிப்புக்கு இந்தியா உள்ளாக நேரிடும் என எச்சரித்துள்ளது, 

இந்தியாவில் நடைமுறைப்படுத்த உள்ள ஜவஹர்லால் நேரு தேசிய சூரிய மின்னாற்றல் திட்டம் தொடர்பாக டபிள்யூடிஓ-வில் அமெரிக்கா ஒரு குற்றச்சாட்டை பதிவு செய்தது. அதில் இந்தத் திட்டத்துக்குத் தேவையான உபகரணங்களை வெளிநாட்டு நிறுவனங்கள் சப்ளை செய்ய முடியாத சூழல் உள்ளது. இது வர்த்தக விதிகளுக்கு முரணானது என்று அமெரிக்கா வழக்கு பதிவு செய்திருந்தது. 

இந்தியாவின் மின் தேவையைப் பூர்த்தி செய்யவும், சூழல் பாதுகாப்பு நடவடிக்கையாக மரபு சாரா மின்னுற்பத்தியான சூரிய மின்னாற்றல் திட்டத்தைச் செயல்படுத்தவும் மத்திய அரசு தீவிரம் காட்டியது. இந்தியாவின் தற்போதைய மின்னுற்பத்தி 255 கிகாவாட்டாகும். இதில் 71 சதவீதம் அனல் மின் நிலையம் மூலம் பூர்த்தி செய்யப்படுகிறது. 3 கிகாவாட் மின்சாரம்தான் சூரிய ஆற்றல் மூலம் நிறைவேறுகிறது. 20 கிகாவாட் மின்சாரம் காற்றாலை மூலம் பெறப்படுகிறது. 

புவி வெப்பமடைவதில் அனல் மின் நிலையங்கள் பெரும் பங்கு வகிப்பதால் சூரிய மின்னுற்பத்தியை முடுக்கிவிடுவதில் அரசு ஆர்வமாக உள்ளது. 2022-ம் ஆண்டில் 100 கிகாவாட் மின்சாரத்தை சூரிய ஆற்றல் மூலம் உற்பத்தி செய்வதே அரசின் இலக்காகும். 

ஒரு மெகாவாட் சூரிய மின்னாற்றல் மூலம் உற்பத்தி செய்யும் நிறுவனத்துக்கு ரூ. 1 கோடி நிதி உதவி அளிக்கப்படும் என அறிவித்திருந்தது. 

சூரிய மின்னாற்றல் திட்டங்களில் பயன்படுத்தப்படும் கருவிகள் இந்தியாவில் தயாரிக்கப்பட்டால் அதற்கு மானியம் அளிக்கப்படும் என அரசு அறிவித்தது. அத்துடன் இத்திட்டத்தில் உள்நாட்டில் தயாரிக்கப்படும் பாகங்களை கட்டாயம் பயன்படுத்த வேண்டும் என்பதையும் அரசு விதியாகக் கொண்டு வந்தது. 

இதன்படி சூரிய மின்னுற்பத்திக்குத் தேவையான செல்கள் அமெரிக்க நிறுவனங்களிலிருந்து இறக்குமதி செய்யப்பட்டன. 

அத்துடன் சில நுட்பமான உதிரி பாகங்களும் இறக்குமதியாயின. இருப்பினும் சூரிய மின்திட்டங்களுக்குப் பயன்படுத்தப்படும் உதிரி பாகங்களில் உள்நாட்டு தயாரிப்புகள் இருந்தால் மட்டுமே மானியம் கிடைக்கும் என்ற விதி அமெரிக்க நிறுவனங்களுக்கு மிகுந்த நெருக்கடியை அளித்தன. 

அடுத்தகட்டமாக சூரிய பலகைகளில் பயன்படுத்தப்படும் மெல்லிய ஃபிலிம் உபயோகத்திலும் உள்நாட்டு தயாரிப்பு அளவு இருக்க வேண்டும் என்ற கட்டாயம் அமெரிக்க நிறுவனங்களை டபிள்யூடிஓவில் முறையீடு செய்யும் அளவுக்குத் தள்ளியது. 

அமெரிக்காவுக்குச் சாதகமாக டபிள்யூடிஓ அளித்த அதாவது இந்தியாவுக்கு எதிரான தீர்ப்பு விவரம் இரு நாடுகளுக்கு மட்டுமே அளிக்கப்பட்டுள்ளது. 

இந்தியாவின் சூரிய மின்னுற்பத்தித் திட்டத்துக்கு அமெரிக்கா 400 கோடி டாலர் வழங்குவதாக அறிவித்து இது தொடர்பான ஒப்பந்தம் 2014-ம் ஆண்டு நவம்பர் மாதம் கையெழுத்தானது. இரு நாடுகளிடையே ஒப்பந்தம் கையெழுத்தானதைத் தொடர்ந்து இத்திட்டத்துக்கு குறைந்த வட்டியில் கடன் தர அமெரிக்காவின் ஏற்றுமதி இறக்குமதி வங்கி முன் வந்தது. 

இது கையெழுத்தான பிறகு இந்தியாவின் மானியம் தொடர்பாக அமெரிக்கா டபிள்யூடிஓ அமைப்பிடம் புகார் அளித்துள்ளது. 

அமெரிக்க வங்கி வழங்கும் கடன் தொகையைக் கொண்டு அமெரிக்க நிறுவனங்களிடமே பொருள்களை இந்தியா வாங்கும் என்ற நிலை மாறியதே இதற்கு முக்கியக் காரணமாகும். 

அமெரிக்காவின் இரட்டை நிலை 


இருவிதமான நிலைபாடுகளை எடுப்பதில் அமெரிக்காவுக்கு நிகர் எந்த நாடும் இல்லை. இந்தியாவுக்கு எதிராக டபிள்யூடிஓ-வில் வழக்கு தொடர்ந்துள்ளதிலும் அது பட்டவர்த் தனமாக வெளிப்பட்டுள்ளது. அமெரிக்கா தனது நாட்டு நிறுவனங்களுக்கு குறிப்பாக மரபுசாரா மின்னுற்பத்தி செய்யும் நிறுவனங்களுக்கு மானியம் அளிக்கிறது. கடந்த 5 ஆண்டுகளில் அமெரிக்க அரசு ஆண்டுதோறும் 3,900 கோடி டாலரை மானியமாக அளித்துள்ளது. இது தவிர சூரிய மின்னுற்பத்திக்கு 30 சதவீத மூலதன வரிச் சலுகையை வழங்குகிறது. மிச்சிகன், டெக்ஸாஸ், கலிபோர்னியா உள்ளிட்ட மாகாணங்களில் செயல்படுத்தப்படுகிறது. 

இந்திய சூரிய மின்னுற்பத்தித் திட்டங்களுக்கு வழங்கப்படுவதைப் போன்று அமெரிக்காவில் வழங்கப்படும் மானிய விவரத்தை அளிக்குமாறு டபிள்யூடிஓ மூலம் இந்தியா கோரிக்கை வைத்துள்ளது. அமெரிக்கா அளிக்கும் மானியங்கள் மட்டும் டபிள்யூடிஓ வகுத்துள்ள விதிகளை மீறாமல் உள்ளதா என இந்திய தரப்பில் கேள்வி எழுப்பப்பட்டுள்ளது. 

இருப்பினும் இந்தியா இந்த விஷயத்தில் மிகவும் மென்மையாகவே நடந்து கொள்கிறது என்றே தெரிகிறது. இருப்பினும் அமெரிக்கா வழங்கும் மானிய விவரம் இந்தியாவுக்கு முழுமையாக தெரிந்தாலும் அது குறித்து தனது புகாரில் இந்தியா குறிப்பிடவில்லை. அத்துடன் இந்தியாவில் சூரிய மின்னாற்றல் உதிரி பாகங்களை அமெரிக்க நிறுவனங்கள் குறைந்த விலையில் இந்தியாவில் குவிப்பதற்கு எதிராகவும் இந்தியா டபிள்யூடிஓ-வில் புகார் செய்யவில்லை. 

தங்கள் நாட்டின் சூரிய மின்னுற்பத்தி பாகங்களைத் தயாரிக்கும் நிறுவனங்களைக் காக்கும் நோக்கில் சீனாவுக்கு எதிராக இதேபோன்று வழங்கு தொடர்ந்துள்ளது அமெரிக்கா. ஆனால் சீனாவோ இந்த வழக்கை டபிள்யூடிஓ மூலமாக அமெரிக்காவை எதிர்கொண்டுள்ளது. 

இந்தியாவுக்கு எதிராக அமெரிக்கா புகார் பதிவு செய்தபோதிலும் இந்தியா அத்தகைய கடுமையான நிலைப்பாட்டை எடுக்காததற்கு சில காரணங்கள் இருக்கிறது. அமெரிக்காவிலிருந்து கிடைக்கும் நிதியும் இதற்கு முக்கியக் காரணம். இத்திட்டத்துக்கு 10 ஆயிரம் கோடி தேவைப்படும் என அரசு அறிவித்துள்ளது. இதில் 50 சதவீத முதலீடு வெளிநாட்டிலிருந்து கிடைக்கும் என்று எதிர்பார்க்கப்படுகிறது. அதிலும் குறிப்பாக அமெரிக்கா கணிசமாக அதிக தொகையை அளிக்கும் என தெரிகிறது. இதனாலேயே அமெரிக்காவுக்கு எதிரான கடுமையான நிலைப்பாட்டை எடுக்கத் தயங்குகிறோம். 

அமெரிக்க அரசு மரபு சாரா எரிசக்தி நிறுவனங்களுக்கு மட்டும் மானியம் வழங்கவில்லை. அனல் மின் நிலையங்களுக்கும் ஆண்டுதோறும் 1,500 கோடி டாலரை மானியமாக அளிக்கிறது. 

இந்தியாவில் கரியமில வாயு வெளி யேற்றம் ஆண்டுக்கு நபர் ஒருவருக்கு சராசரியாக 1.7 டன் என்ற அளவில் உள்ளது. அமெரிக்காவில் தனிநபர் வெளியீட்டளவு 17 டன்னாக உள்ளது. 

அமெரிக்காவுடன் ஒப்பிடுகையில் வளரும் நாடான இந்தியாவிலிருந்து வெளியேறும் கரியமில வாயுவின் அளவு மிகக்குறைவே. இருப்பினும் சூழல் காப்பு நடவடிக்கையாக இந்தியா எடுக்கும் முயற்சிகளுக்கு அமெரிக்கா மறைமுகமாக முட்டுக்கட்டை போடுவதை என்னவென்று சொல்வது?﻿ 

எம். ரமேஷ், ramesh.m@thehindutamil.co.in 
</description>
</news>
