<news>
<headline>உன்னால் முடியும்: தனித்து ஜெயித்த சாதனையாளர்கள் - வேலை வாய்ப்பை அதிகரிக்க வேண்டும்﻿</headline>
<description>

திருப்பூரில் பனியன் ஏற்றுமதி தொழில் உருவாக காதர் என்பவர்தான் காரணமாக இருந்தார் என்பார்கள். அதுபோல எங்கள் ஊரில் இந்த தொழிலை நான்கு பேர் செய்யத் தொடங்கினால் அது எனக்குத்தான் பெருமை. 


சொந்த ஊரிலேயே தொழில் தொடங்கும் வாய்ப்பு எல்லோருக் கும் அமைந்து விடுவதில்லை. அதிலும் குக்கிராமம் என்றால் தொழிலுக்கான அடிப்படை வசதிகளைக்கூட தாங்களே உருவாக்கிக் கொள்ள வேண்டியிருக்கும். இதுபோன்ற நிலைமையில் பனியன் உற்பத்தியில், அந்த தொழிலுக்கு சம்மந்தமே இல்லாத தன்னுடைய கிராமத்தில் தொழிலை ஆரம்பித்தவர் பாண்டியராஜன். பல சவால்களை வெற்றிகரமாகக் கடந்து பலருக்கும் முன்மாதிரியாக இருக்கிறார். சிவகங்கை மாவட்டம் கல்லல் வட்டம் கீழபூங்குடி கிராமத்தில் இருக்கிறது இவரது நிறுவனம். 

இந்த பகுதியைச் சேர்ந்த சுமார் 80 பெண்கள் இவரது நிறுவனத்தில் பணி புரிகின்றனர். மார்க்கெட்டிங் தந்திரங்கள் எல்லாம் எதுவும் தெரியாது. 150 கடைகளில் ஏறி இறங்கித்தான் ஒரு கடையில் ஆர்டர் கிடைத்தது என்று வெகு இயல்பாக பேசத் தொடங்கியவர், பாரத பிரதமரின் கிராமப்புற சுய வேலை வாய்ப்புத்திட்டத்தின் கீழ் இந்தியன் ஓவர்சீஸ் வங்கி கடனுதவி வழங்கியதை நன்றியோடு நினைவு கூர்கிறார். 

குடும்பத்தில் நான்தான் மூத்தவன் என்பதால், குடும்ப பாரத்தை சுமக்க ஓட்டல்களில் வேலைக்குச் சென்றேன். பிறகு எனது உறவினர் ஒருவர் திருப்பூரில் பனியன் கம்பெனிக்கு வேலைக்கு அழைத்துச் சென்றார். அங்கு பார்த்த வேலை அனுபவத்தை வைத்து பனியன் வாங்கி விற்கும் வேலைகளில் இறங்கினேன். திருப்பூரில் பனியன்களை பீஸ் கணக்கில் வாங்கி வந்து திண்டுக்கல், கோவில்பட்டி, காரைக்குடி என பல ஊர்களுக்கும் எடுத்துச் சென்று விற்பனை செய்தேன் 

பிறகு திருப்பூரிலேயே சொந்தமாக சிறிய அளவில் பனியன் தயாரிக்கும் தொழிலில் இறங்கினேன். பெரிய நிறுவனங்கள், பிராண்டுகளுக்கு மத்தியில் சிறிய அளவில் தொழில் செய் பவர்களும் தரமாகக் கொடுக்க முடியும் என்பதை நிரூபித்தேன். நான் மார்க்கெட்டிங் வேலைகளைக் கவனித்துக் கொள்ள சிறிய தம்பி உற்பத்தியைக் கவனித்துக் கொள்வார். கூடவே என் மனைவியும் வேலைகளில் ஈடுபடுவார். 

இந்த நிலையில் எனது சொந்த ஊருக்கு இந்த தொழிலை கொண்டு செல்லவேண்டும் என்கிற ஆர்வம் எழுந்தது. சிவகங்கை மாவட்டம் தொழில் வளர்ச்சியில் பின் தங்கிய மாவட்டம். இந்தத் தொழிலை அங்கு கொண்டு செல்வதன் மூலம் புதிய தொழில் வாய்ப்புகளை உருவாக்க முடியும். கூடவே தொழில் வளர்ச்சியற்ற பகுதிகளில் தொழில் தொடங்கினால் அரசின் ஊக்குவிப்புகளும் பக்கபலமாக இருக்கும் என்பதால் தைரியமாக எனது சொந்த ஊரில் உற்பத்தியில் இறங்கினேன். மூலப்பொருட்களைக் கொண்டு வருவது குறித்தோ; சப்ளை செய்வது குறித்தோ நான் கவலைப்படவில்லை. நாம் சரியாக செய்தால் நமக்காக எல்லாம் உருவாகும் என்கிற துணிச்சலோடுதான் இறங்கினேன். எங்கள் பகுதியில் பெரிதாக எந்த வேலை வாய்ப்புகளும் இல்லை இதன் மூலம் இங்குள்ளவர்களுக்கு நம்மால் முடிந்த சில வேலை வாய்ப்புகளையாவது உருவாக்க முடியும் என்பதுதான் எண்ணமாக இருந்தது. 

இங்கு வேலைக்கு ஏற்ப பயிற்சி பெற்ற ஆட்கள் கிடைப்பது சிரமமாக இருக்கும் என்பதால் அதற்கும் ஏற்பாடுகள் செய்தேன். மத்திய அரசின் திருப்பூர் ஆயத்த ஆடை ஏற்றுமதி மேம்பாட்டு கழகத்தின் மூலம் எங்களிடம் வேலைக்கு சேர்ந்தவர்களுக்கு பயிற்சி வழங்கினோம். இவர்கள் ஆயத்த ஆடை தயாரிப்பிலிருந்து இயந்திரங்களை தாங்களே பழுது நீக்குவது வரை கற்றுக் கொண்டார்கள். 

இப்போது பெரிய பிராண்டுகளுக்கு இணையான தரத்தில் எங்கள் ஊரிலிருந்தே பனியன்கள் எல்லா ஊர்களுக்கும் செல்கிறது. எந்த வேலையாக இருந்தாலும் அதற்கான முனைப்பு நம்மிடம் இருக்க வேண்டும். அதுதான் நான் கற்றுக் கொண்டது. 

திருப்பூரில் பனியன் ஏற்றுமதி தொழில் உருவாக காதர் என்பவர்தான் காரணமாக இருந்தார் என்பார்கள். அதுபோல எங்கள் ஊரில் இந்த தொழிலை நான்கு பேர் செய்யத் தொடங்கினால் அது எனக்குத்தான் பெருமை. அதுதான் நான் எதிர்பார்ப்பதும். இங்கிருந்து வேலையை கற்றுக் கொண்டு நாளைக்கு இந்த ஊரிலேயே தொழில் தொடங்கினாலும் எனக்கு சந்தோஷமே. இப்படி ஊரில் புதிய வேலைவாய்ப்பு உருவானால் அதன் மூலம் வர்த்தகம் பெருகும், அதனால் நான்கு பேருக்கு வேலை வாய்ப்பு கிடைக்கும் என்கிறார். 

காசு சம்பாதிப்பதுதான் நோக்கமென்றால் எதுக்கு சார் இங்க கிடந்து கஷ்டப்படணும்...என்று கேட்கும் இந்த தொழில் முனைவர் பல புதியவர்களுக்கு முன்மாதிரி என்றால் அது மிகையல்ல.﻿ 

நீரை மகேந்திரன், maheswaran.p@thehindutamil.co.in 
</description>
</news>
