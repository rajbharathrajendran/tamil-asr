<news>
<headline>உன்னால் முடியும்: புதிய முயற்சிகளே நிலைக்க வைக்கும்</headline>
<description>

பேக்கேஜிங் துறையில் நவீனமாக பல்வேறு முறைகளிலும் மேற் கொண்டு வருகிறார் புதுச்சேரியைச் சேர்ந்த ஆனந்தகுமார். தனி ஒருவனாக சிறிய அளவில் தொழில் தொடங்கி இன்று தனி நிறுவனமாக வளர்த்துள்ள அவரது அனுபவம் இந்த வாரம் `உன்னால் முடியும்’ பகுதியில் இடம் பெறுகிறது. 

நான் படித்த படிப்புக்கும் இந்தத் தொழிலுக்கும் கொஞ்சம் கூட சம்பந்தமில்லை. ஆனால் எனது தொழில் முயற்சியும் ஆர்வமும்தான் இந்த துறையில் ஈடுபட வைத்தது. 

அண்ணாமலை பல்கலைக்கழகத்தில் கடல் வாழ் உயிரியல் துறையில் உயர்கல்வி படித்து முடித்ததும் ஒரு இறால் வளர்ப்பு நிறுவனத்தில் தயாரிப்பு மேலாளராக வேலை கிடைத்தது. அப்போது ஒப்பீட்டளவில் நல்ல சம்பளம். ஆனால் அது மிகவும் சென்சிட்டிவான வேலை. இறால் வளர்ப்பு என்பது அதிக கவனம் கொண்டது. 

தினசரி ஒவ்வொரு மணி நேரமும் அதைப் பற்றியே சிந்திக்க வேண்டியிருக்கும். ஒரு நாள் கவனிக்கத் தவறினாலும் மொத்தமும் இழப்பு ஏற்படுத்தும். இரண்டு ஆண்டுகள் வேலை பார்த்த நிலையில், இந்த வேலையை பார்க்கத்தான் வேண்டுமா என்கிற எண்ணம் ஏற்பட்டது. 

இந்த வேலையிலேயே தொடர்வது எதிர்காலத்துக்கு நல்லதல்ல என வெளியேறிவிட்டேன். ஆனால் அடுத்து என்ன செய்வது என்கிற எந்த திட்டமுமில்லை. ஆனால் திரும்பவும் இது போன்ற வேலைக்குச் செல்லக்கூடாது என்பதில் முடிவாக இருந்தேன். 

வேலையில்லாமல் இருந்த நாட்களில் ஒரு செய்தித்தாளில் செல்லோ டேப் விற்பனையாளர் குறித்த விளம்பரம் பார்த்தேன். அப்போதுதான் இந்த துறையில் ஈடுபடலாம் என்கிற எண்ணம் தோன் றியது. கையிலிருந்து சிறிய தொகை மூலதனமாகக் கொண்டு செல்லோ டேப் வாங்கி விற்கும் முயற்சிகளில் இறங்கினேன். 

சிறிய அளவிலான செல்லோ டேப், நிறுவன பெயர் அச்சிடப்பட்ட செல்லோ டேப் என ஆர்டர்களுக்கு ஏற்ப வாங்குவதும், நமது தேவையைச் சொல்லி ஆர்டர் கொடுப்பதுமாக இரண்டு ஆண்டுகள் சென்றது. வாங்கி விற்பதில் கற்றுக் கொள்வதற்கு எதுவும் இல்லை என்கிற சலிப்பு தட்டியது. உடனே தயாரிப்பில் இறங்கினேன். பல தயாரிப்பாளர்கள் தொடர்பில் இருந்ததால், நேரடியாக அவர்கள் இடத்திற்கே சென்று பயிற்சி எடுத்துக் கொண்டேன். 

செல்லோ டேப் தயாரிக்கத் தொடங்கிய பிறகு இந்த தொழிலில் அடுத்த கட்ட நகர்வு என்ன என்று தேடுகிறபோது புராடக்ட் பேக்கிங் தொழிலுக்கு உள்ள வாய்ப்புகளை அறிந்து கொண்டேன். சில பொருட்கள் அல்லது பாட்டில்களை, பேக்கிக் செய்த பிறகு அதை மேலும் அழகாக்க அல்லது பாதுகாக்க லேமினேட் செய்தது போல இந்த பேக்கிங் அமையும். இதில் பல்வேறு தொழில்நுட்பங்கள் உள்ளன என்பதை அறிந்து கொண்டு கற்றுக் கொள்ளத்தொடங்கினேன். இது சம்பந்தமாக பல வர்த்தக கண்காட்சிகள், மும்பை, புனே என பல ஊர்களுக்கு சென்று கற்றுக் கொண்டேன். 

தொழிலில் வளர்ச்சிக்கு ஏற்ப இரண்டு ஆண்டுகளுக்கு முன்பு தனிநிறுவனமாக பதிவு செய்துகொண்டேன். தற்போது செல்லோ டேப் உற்பத்தி என்பதையும் தாண்டி புராடக்ட் பேக்கிங் துறையில் பல முன்னணி நிறுவன தயாரிப்புகளுக்கும் பேக்கிங் செய்து கொடுக்கிறோம். நாங்கள் மேற்கொள்வது மட்டுமில்லாமல் ஆறு தொழில் முனைவோர்கள் எங்களது வேலைகளை செய்யும் அளவுக்கு ஒருங்கிணைப்பையும் வைத்துள்ளோம். தவிர தற்போது நேரடியாக 20 நபர்களுக்கு வேலை வாய்ப்பும் அளித்து வருகிறேன். எனது நண்பர்கள் வட்டத்தைச் சேர்ந்தவர்களே மார்க்கெட்டிங் துறையில் பகுதி நேரமாக ஈடுபடுகின்றனர் அவர்களுக்கு கூடுதல் வருமானத்தை உருவாக்கிக் கொடுக்க முடிந்துள்ளது. 

இந்த துறையில் மேலும் என்ன புதிய முயற்சிகள் எடுக்கலாம், கற்றுக் கொள்ளலாம், வாடிக்கையாளரை திருப்திப்படுத்தாலாம் என சிந்திப்பதால் சலிப்பு என்பதே கிடையாது. 

இப்போதெல்லாம் பேக்கிங் தொழில்நுட்பம் தேவை என்று வரும் வாடிக்கையாளர்களுக்கு பல்வேறு விதங்களில் எங்களது ஐடியாவையும் பகிர்ந்து கொள்கிறோம். பொருளை மட்டுமே விற்பனை செய்வது எங்கள் நோக்கமல்ல, புதிய ஐடியா, நல்ல எண்ணங்கள் எல்லாவற்றையும் பொருளோடு சேர்த்து கொடுக்கிறோம். வாடிக்கையாளர் அடையும் மகிழ்ச்சிதான் எங்களை மேலும் வளர்க்கும் உந்துசக்தி என்றார். ஒரு தொழில் முனைவோர் காலம் கடந்து நிற்பதற்கு நல்ல எண்ணங்களே கை கொடுக்கும் என்பதற்கு இவர் ஓர் உதாரணம். 

maheswaran.p@thehindutamil.co.in </description>
</news>
