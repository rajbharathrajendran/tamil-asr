<news>
<headline>பொருளாதார மாநாட்டில் அடுத்த வாரிசுகள்!</headline>
<description>

அரசியலில் வாரிசு அரசியல் தவிர்க்க முடியாதது. அதே போல தொழில் துறையில் வாரிசுகள் வந்தே ஆக வேண்டும். அரசியல் வாரிசுகள் என்றால் அரசியலைப் பற்றி அறிந்திருக்க வேண்டும் என்பதில்லை. பெற்றோரின் செல்வாக்கிலேயே காலம் தள்ளிவிடலாம். 

ஆனால் தொழிலதிபர்களின் வாரிசுகளுக்கு இது கொஞ்சமும் பொருந்தாது. அப்பாவின் தொழிலை ஏற்க வேண்டுமென்றால் அதைப் பற்றி முழுமையாக தெரிந்திருக்க வேண்டும். திறமையில்லாத வாரிசுகள் தொழிலில் ஜெயிக்க முடியாது. 

அதேபோல அனுபவம் இல்லை யென்றால் இயக்குநர் கூட்டங்களை நடத்த முடியாது. நிறுவனத்தை நிர்வகிக்க திறன் இல்லாதவர் என்ற பெயரோடு நிறுவனத்தை இழுத்து மூட வேண்டிய நிலை ஏற்படலாம். இப்போதெல்லாம் அரசியல்வாதிகள்கூட தங்கள் வாரிசுகளை தயார்படுத்தி அதன்பிறகே பொறுப்பை கொடுக்கும் போக்கு ஆங்காங்கே தென்படுகிறது. 

ஆனால் தொழிலதிபர்கள் தாங்கள் இருக்கும்போதே தொழிலின் அனைத்து நுணுக்கங்களையும் கற்றுத் தந்து பதவியை ஒப்படைத்து விட்டு செல்கின்றனர். சிலர் பொறுப்பு களிலிருந்து விலகி, ஆலோசகர்களாக செயல்படுகின்றனர். 

தந்தை தொழிலதிபராக இருந் தால் எதிர்காலத்தில் நிறுவனப் பொறுப்புகளை ஏற்க வேண்டும் என்பதை உணர்ந்து அதற்குரிய நிர்வாகவியல் படிப்புகள் அல்லது நிறுவனம் சார்ந்த தொழில் மேல் படிப்புகளை படித்து பிறகு நிறுவனத்தில் நுழையும் போக்கு இப்போது இளம் தலைமுறையினரிடையே அதிகரித்துள்ளது. 

வெறுமனே தொழில் நிறுவனங்களில் பொறுப்புகளை ஏற்பது என்பதையும் தாண்டி அடுத்த கட்டத்துக்கு இளம் தலைமுறையினர் முன்னேறியுள் ளனர். சர்வதேச மாநாடுகளில் தங்கள் நிறுவனம் சார்பில் பங்கேற்று கருத்துகளைப் பகிர்ந்து கொள்ளவும் தயாராகி வருகின்றனர். 

இம்மாதம் ஜனவரி 19-ம் தேதி டாவோஸில் நடைபெற உள்ள சர்வதேச பொருளாதார பேரவை (டபிள்யூஇஎப்) மாநாட்டில் கலந்து கொள்ள இளம் தொழிலதிபர்கள் தயாராகி வருகின்றனர். ரிலையன்ஸ் நிறுவனத்தின் தலைவர் முகேஷ் அம்பானியின் மகன் ஆகாஷ் மற்றும் மகள் இஷா ஆகியோர் இந்த மாநாட்டில் பங்கேற்கின்றனர். இந்த மாநாட்டில் கலந்து கொள்ள பதிவு செய்துள்ளவர்களில் இவர்களிருவரும் அடங்குவர். 

இதேபோல கவுதம் அதானியின் மகன் கரண் அதானியும் இம்மாநாட்டில் கலந்துகொள்கிறார். எஸ்ஸார் குழுமத்தின் பிரதிநிதியாக தந்தை சசி ரூயாவுடன் இம்மாநாட்டில் பங்கேற்க உள்ளனர் பிரசாந்த் ரூயா மற்றும் ஸ்மிதி கனோதியா. விப்ரோ குழுமத்தின் சார்பில் மகன் ரிஷாத்துடன் பங்கேற்கிறார் அஸிம் பிரேம்ஜி. காற்றாலை மின்னுற்பத்தியில் தனக்கென முத்திரை பதித்துள்ள சுஸ்லான் எனர்ஜி நிறுவனத்தின் தலைவர் துளசி டான்டியுடன் அவரது மகள் நிதி பங்கேற்கிறார். 

கட்டமைப்புத் துறையில் முன்னணியில் உள்ள ஜிஎம்ஆர் குழுமத்திலிருந்து இளம் தலைமுறையைச் சேர்ந்த ஜிபிஎஸ் ராஜு, கிரண் குமார் கிராந்தி ஆகியோர் பங்கேற்கின்றனர். நிறுவனத் தலைவர் கிராந்தி மல்லிகார்ஜுனராவுடன் மருமகன் னிவாஸ் பொம்மிதலா கலந்து கொள்கிறார். 

தந்தையிடமிருந்து நிர்வாகத்தை ஏற்றுக் கொண்டதிலிருந்து ஆண்டு தோறும் நடக்கும் இந்த மாநாட்டில் பங்கேற்று வருகிறார் ராகுல் பஜாஜ். இக்குழுமத்திலிருந்து இளம் தலைமுறையைச் சேர்ந்த ஆனந்த் பஜாஜ் மற்றும் சஞ்ஜீவ் பஜாஜும் மாநாட்டில் பங்கேற்க உள்ளனர். தனது மருமகன் அர்ஜுன் தவானுடன் கலந்து கொள்கிறார் ஹெச்சிசி நிறுவனர் அஜித் குலாப்சந்த். 

அசோக் லேலண்ட் நிறுவனத்தின் தீரஜ் ஹிந்துஜா, ஓவர்சீஸ் இன்பிராஸ்ட் ரெக்சர் அலயன்ஸ் நிறுவனத்தின் அத்வைத் சதுர்வேதி, பாரத் போர்ஜின் அமித் கல்யாணி, கிர்லோஸ்கர் ஆயில் என்ஜின் நிறுவனத்தின் நிகல் குல்கர்னி, ஐஷர் மோட்டார்ஸின் சித்தார்த லால், ஹிந்துஸ்தான் பவர் நிறுவனத்தின் ராதுல் புரி ஆகியோரும் இம்மாநாட்டில் கலந்துகொள்ளும் இளம் தொழிலதிபர்களாவர். 

உலக பொருளதார பேரவை 


ஸ்விட்சர்லாந்தில் லாப நோக் கில்லாத அடிப்படையில் 1971-ம் ஆண்டு கிளாஸ் ஷ்வாப் என்ற ஜெர்மானிய பொருளாதார பேராசிரி யரால் தொடங்கப்பட்ட அமைப்பாகும். இதன் தலைமையகம் ஜெனீவாவில் கோலோக்னி எனுமிடத்தில் செயல் படுகிறது. தொடக்கத்தில் ஐரோப்பிய நாடுகளைச் சேர்ந்த தொழிலதிபர்கள் தங்களது தொழில் சார்ந்து விவாதிக்கும் அமைப்பாக இதை பயன்படுத் தினார். 

சர்வதேச அளவில் நிதி நெருக்கடி ஏற்பட்டபிறகு இந்த அமைப்பு மிகுந்த முக்கியத்துவம் பெற்றது. உலகின் பல பகுதிகளிலும் இந்த அமைப்பின் ஆண்டுக் கூட்டம் நடத்தப்பட்டது. ஒவ்வொரு ஆண்டும் இந்த மாநாட்டுக் கூட்டத்தில் பங்கேற்ற 2,000 பேர் அழைக்கப்படுகின்றனர். சர்வதேச தொழில் நிலவரம், பொருளாதாரம் உள்ளிட்ட விவகாரங்கள் குறித்து விவாதிக்கும் ஒரு வலிமை மிகுந்த அமைப்பாக இது உருமாறி யுள்ளது. 

1988-ம் ஆண்டிலிருந்து இந்த அமைப்பின் செயல்பாடு சர்வதேச அளவில் மிகுந்தமுக்கியத்துவம் வாய்ந்ததாகக் கருதப்படுகிறது. இதில் எடுக்கப்படும் முடிவுகளை பல நாடுகளும் பின்பற்ற வேண்டியது கட்டாயமானது. வட கொரியா, தென் கொரியா பேச்சு நடத்த உதவியது, தென்னாப்பிரிக்காவின் அதிபர் எப்டபிள்யூடி கிளாக், நீண்ட காலம் சிறையிலிருந்த மண்டேலாவை சந்தித்து பேச உதவியதும் இந்த பேரவைதான். இஸ்ரேலிய வெளியுறவு அமைச்சர் சிமோன் பெரஸும் பாலஸ்தீன விடுதலை இயக்கத் தலைவர் (பிஎல்ஓ) யாசர் அராபத்தும் பேச உதவியதும் (1994) இந்த பேரவைதான். 

பல்வேறு வரலாற்று முக்கியத் துவத்தோடு திகழும் இந்த சர்வதேச பொருளாதார பேரவையில் தொழி லதிபர்களின் வாரிசுகள் முத்திரை பதிப்பார்கள் என்று நம்புவோமாக.! </description>
</news>
