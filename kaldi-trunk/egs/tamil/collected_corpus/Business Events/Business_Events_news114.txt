<news>
<headline>குறள் இனிது: பொருந்தாத இடம்... உதவாத பலம்</headline>
<description>

யானையிடம் ஆசீர்வாதம் வாங்கிய அனுபவம் உண்டா உங்களுக்கு? நம் தலையில் தன் தும்பிக்கையை லேசாகத்தான் வைக்கும். ஆனால், அதுவே சிமென்ட் மூட்டையைத் தூக்கி வைத்தது போல இருக்கும்! அது சரி, திருவள்ளுவர் காட்டும் இந்தக் காட்சியைப் பாருங்கள். ஒரு வலிய பெரிய யானை. அதன் முகமெங்கும் போர்க்களத்தில் வீரத்துடன் போரிட்டு வெற்றிவாகை சூடியதைக் காட்டும் வேல் குத்திய பல தழும்புகள். 

யாருக்கும் அடங்காத, யாரையும் அஞ்ச வைக்கும், கம்பீர நடையுடன் வருகிறது. ஆனால் அந்தோ! வழியில் உள்ள ஒரு பெருங்குழியின், சேற்றில் தடுமாறி விழுந்து விடுகின்றது. கால்கள் புதையுண்டு விட்டதால் வெளியில் வர முடியவில்லை. செயலிழந்து தவிக்கிறது. இதனைப் பார்த்துவிட்ட சில நரிகள் தைரியமாக அதன் பின்புறம் போய் சண்டையிடுகின்றன. கொஞ்சம் கொஞ்சமாக யானையை வெற்றி கொண்டு பின்னர் கொன்றே விடுகின்றன. நரிகளை விடப் பல மடங்கு சக்தி கொண்ட யானை வீழ்ந்தது ஏன்? அதன் பலம் அந்த சேற்றில் பயனின்றிப் போனதால்தானே! 

நமது அன்றாட வாழ்க்கையிலும் அப்படித்தானே! அறிவோ, ஆற்றலோ இருப்பதனால் மட்டும் ஒருவர் வெற்றி பெற்றுவிட முடியுமா? அதற்கு திறமையை வெளிப்படுத்தக்கூடிய வாய்ப்பும் களமும் அமைய வேண்டுமில்லையா? தங்கள் திறமையை வெளிக்கொணர முடியாத இடத்தில் சிக்கிக் கொண்டால் யாருக்கும் அந்த திறமை உபயோகமற்றுப் போகுமல்லவா? பல ஆண்டுகளுக்கு முன்பு எனக்கு ஒரு நண்பர் இருந்தார். இந்தியாவில் அப்போது இருந்த உலோகவியல் நிபுணர்களில் விரல் விட்டு எண்ணக்கூடியவர்களில் ஒருவராய் இருந்தார். உலோக உற்பத்தியில் எந்தப் பிரச்சனை வந்தாலும் தீர்த்து வைப்பார். 

ஒரு பெரிய நிறுவனத்தில் நல்ல சம்பளம், பங்களா, கார் எனப் பல சலுகைகள் கொடுத்து உயர் பதவியில் வைத்து இருந்தார்கள். 

ஆனால் மனித மனம் ஒரு நிலையில் இருக்காதே. ஏன் நாமே சொந்தமாக ஒரு தொழிற்சாலை தொடங்கக்கூடாது என நினைத்து வேலையை விட்டுவிட்டார். தனது சேமிப்பு முழுவதுடன் சொத்துகளையும் விற்றுப் பணம் போட்டார். ஆனால் அதற்கு அரசாங்க அனுமதி பெறுவதும், வங்கிக் கடன் கிடைப்பதும் அவர் நினைத்தது போல் எளிதில் நடக்கவில்லை. அதற்கெல்லாம் வேறு விதமான சாமர்த்தியம் தேவைப்பட்டது. அவரின் பணியாளர்களே அவரை ஏமாற்றி ஒவ்வொன்றிலும் பணம் பண்ண ஆரம்பித்தனர். தாமதங்கள் காரணமாக மூலதனம் கரைய ஆரம்பித்தது. ஏன் இந்தக் குழியில் விழுந்தோம் என வெறுத்துவிட்டார் நண்பர். பின்னர் என்ன நடந்திருக்கும் என்பது உங்களுக்கே தெரியும். 

ஐயா, ஒரு குறிப்பிட்ட துறையில் கெட்டிக்காரர் என்றால் அத்துறையில் தான் மிளிர முடியும். வேறு வேலை என்றால் வேறு திறன் தேவைப்படுமில்லையா? இடம் சரியில்லை என்றால் எவ்வளவு கெட்டிக்காரனுக்கும் ஆபத்துதானே? 


கால்ஆழ் களரில் நரிஅடும் கண்அஞ்சா 


வேல்ஆள் முகத்த களிறு(குறள் 500)



- தொடர்புக்கு: somaiah.veerappan@gmail.com
</description>
</news>
