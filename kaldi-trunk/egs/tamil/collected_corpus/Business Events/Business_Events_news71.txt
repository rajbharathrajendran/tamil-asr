<news>
<headline>எது உண்மை?</headline>
<description>

போலிகளைக் கண்டு ஏமாற வேண்டாம் என்கிற வார்த் தையை நெடுங்காலமாகவே அறிந்தவர்கள் நாம். பொதுமக்கள் ஏமாறக்கூடாது என்பதற்காக வர்த்தக நிறுவனங்கள் பயன்படுத்தும் இந்த புகழ்பெற்ற வாசகத்தின் இன்னொரு பக்கம் எது உண்மை என்று தெரிந்து கொண்டு வாங்குவது. ஆனால் போலிகளுக்கும் உண்மைக்குமான போராட்டத்தில் பயன்பெறுவதும், பாதிக்கப்படுவதும் நுகர்வோர்கள்தான். 

ஒரு நிறுவனம் பல ஆண்டுகள் முயற்சி செய்து கஷ்டப்பட்டு கொண்டுவரும் ஒரு தயாரிப்பை மிகச் சாதாரணமாக நகல் எடுத்து சந்தைப்படுத்தி சம்பாதித்து விடுகிறார்கள் போலி தயாரிப்பாளர்கள். தவிர பெரிய நிறுவனங்களின் பிராண்ட் பெயரை காப்பியடித்ததுபோல எழுத்துருக்களை முன்பின் மாற்றி சாதாரண தயாரிப்பை சந்தைப்படுத்தும் சாமர்த்தியமும் உலக அளவில் நடந்து வருகிறது. இதில் ஏமாறுவது நுகர்வோர் மட்டுமில்லை.. நிறுவனங்களும்தான். 

கோடிக்கணக்கில் விளம்பரங்களைச் செய்து தங்களது தயாரிப்புகளுக்கான சந்தையை உருவாக்கினால், போலிகள் அந்த சந்தையில் ராஜநடை போடுகின்றன என்கின்றன உலக அளவிலான ஆய்வுகள். 

இதனால் உண்மையான நிறுவனங்களின் விற்பனை பாதிக்கப்படுவதுடன், நுகர்வோருக்கும் தரமான பொருட்கள் கிடைப்பதில் தடை ஏற்படுகிறது. போலி பொருட்களை பயன்படுத்தும் நுகர்வோருக்கு உயிருக்கே ஆபத்தாகவும் முடிந்து விடுகிறது. 

2 லட்சம் கோடி டாலர் 


இந்த வகையிலான போலிகளின் உலகம் சுமார் 2 லட்சம் கோடி டாலர் சந்தை மதிப்பைக் கொண்டுள்ளது என்கின்றன வர்த்தக அமைப்புகள். சர்வதேச பொருளாதார மேம்பாட்டுக் கழகம் 2007 ம் ஆண்டு அறிக்கையில் இந்த கள்ளச் சந்தையின் மதிப்பு 25,000 கோடி டாலர்கள் என்று கூறியுள்ளது. சர்வதேச அளவிலான சட்டத்துக்கு விரோத வர்த்தகமாக இதை வரையறுக்கிறது இந்த அமைப்பு. 

உலக அளவில் போலி பொருட்கள் புழக்கத்தைக் கட்டுப்படுத்தும் சர்வதேச வர்த்தகர்கள் சபை இந்த போலி சந்தையால் உலக அளவிலான வர்த்தகம் பாதிக்கப்படுவதாக கூறியுள்ளது. டிஜிட்டல் பொருள்களில் போலிகள் உருவாக்கத்தால் பல தொழில்நுட்ப நிறுவனங்கள் கோடிக் கணக்கில் இழப்புகளைச் சந்தித்துள்ளன. இந்த வகையில் 2008 ம் ஆண்டு நிலவரப்படி 65,000 கோடி டாலர் மதிப்புக்கு போலிகள் புழங்கியுள்ளன. இதுவே 2015 ஆம் ஆண்டில் 1.7 லட்சம் கோடி டாலர் மதிப்புக்கு போலி பொருட்கள் புழக்கம் இருக்கும் என்று இந்த அமைப்பு கணித்தது. சர்வதேச அளவிலான பொருளாதாரத்தில் இந்த மதிப்பு 2 சதவீதம் என்கிறது அந்த ஆய்வு. 

வரி பாதிப்பு 


இதன் மூலம் நாடுகளுக்கு நேரடியாக வர வேண்டிய சட்ட ரீதியான வரி வருமானமும் பாதிக்கப்பட்டுள்ளது. தவிர 25 லட்சம் வேலைவாய்ப்புகள் பாதிக்கப்பட்டுள்ளன. சர்வதேச பொருளாதாரம் வளர வளர இந்த போலிகளின் சந்தையும் அதிகரிக்கும் என்கின்றன ஆய்வுகள். அசல் பொருட்களை நிறுவனங்கள் தயாரித்து வெளிக்கொண்டு வரும் அதே வேளையில் போலிகளும் எப்படி வருகிறது என்பதுதான் ஆச்சர்யம். இந்த தயாரிப்பு நடைமுறைகள் முன்னரே கசிகிற பிரச்சினைகளையும் நிறுவனங்களுக்கு பெரிய தலைவலியாக இருக்கிறது. 

சீனா முதலிடம் 


போலி பொருட்களை தயாரிப்பதிலும் சந்தைப்படுத்துவதிலும் சீனாதான் தாய்நாடாக முதலிடத்தில் உள்ளது. சீனாவின் ஷாங்காய் நகரம்தான் உலக அளவில் போலி சந்தையில் முதல் இடத்தில் உள்ளது. இந்தியாவில் புதுடெல்லியில் கபார் சந்தைதான் தாய்வீடு. இந்தியா தவிர, சீனா, தாய்லாந்து போன்ற நாடுகளில் போலிகளை தயாரிப்பதற்கு என்றே பெரிய கூட்டம் இயங்கி வருகின்றன என்கிறது ஆய்வுகள். 

இந்தியாவில் அழகு சாதனப் பொருட்களில் மட்டும் ரூ.5,600 கோடிக்கு போலி பொருட்கள் புழங்குவதாக தொழில்துறை அமைப்பான அசோசேம் அறிக்கை கூறுகிறது. இது ஆண்டுக்காண்டு 40- 45 சதவீதம் அதிகரிக்கும் என்றும் அசோசேம் கூறியுள்ளது. 

எதில் போலி 


எது போலி எது அசல் என்று கண்டு பிடிக்க முடியாத அளவுக்கு தயாரிப்பு இருக்கும். அழகு சாதனப் பொருட்கள், எலெக்ட்ரானிக் பொருட்கள், கை பை, ஆயத்த ஆடைகள், காலணிகள், இசை ஆல்பம் என எந்த பிரிவு தயாரிப்பாக இருந்தாலும் அதில் போலி உருவாக்கம் சில நிமிடங்களில், மணிகளுக்குள், நாட்களுக்குள் நடந்து விடுகிறது. இது போன்ற போலி சந்தையில் இப்போது மருந்து பொருட்களும் விற்கப்படுகின்றன என்பது அதிர்ச்சியளிக்கும் உண்மை. இந்தியாவில் தங்க நகைகளில் அதிகம் போலி புழங்குவதாக அசோசேமின் அறிக்கை கூறுகிறது. 

காப்புரிமை 


இந்த போலிகள் உருவாக்கத்தின் மூலம் அறிவுசார் சொத்துரிமையும் கேள்விக்குறியாகிறது. கோடிகளில் செலவு செய்து, ஆய்வு நடத்தி கண்டுபிடிப்புகளுக்கு காப்புரிமை வாங்கினால், போலிகள் எந்த சிரமமும் இல்லாமல் ஒரிஜினலைப் போலவே உருவாக்கி சந்தைப்படுத்தி விடுகின்றனர். 

மருந்துகள் 


புளோரிடா பல்கலைக்கழகத்தின் ஒரு ஆய்வின்படி ஐரோப்பிய பூச்சிக் கொல்லி மருந்துகள் சந்தையில் 25 சதவீதம் போலிகள் புழங்குகிறது என்பது தெரிய வந்துள்ளது. 

மருந்து பொருட்களில் போலிகள் குறித்து அமெரிக்காவும் தீவிரமாக கண்காணித்து வருகிறது. இருந்தாலும் தடுக்க முடியவில்லை என்கின்றனர். புகழ்பெற்ற மருந்துகளின் பெயரில் உருவாக்கப்படும் போலி மருந்துகள் நுகர்வோரின் உயிரையே பறித்து விடுகின்றன. 

மருத்துவர்களின் வழிகாட்டுதல் இல் லாமல், அனுமதி இல்லாத இடங்களில் மருந்து வாங்குவது ஆபத்தானது என்கின்றது இது தொடர்பான ஒரு ஆய்வு. சர்வதேச குற்றச் செயல் என இதை அமெரிக்கா வரையறுக்கிறது. 

தென்கிழக்கு ஆசிய நாடுகள், ஆப்பிரிக்க நாடுகளில் மலேரியா காய்சலை குணமாக்கும் மருந்து விற்பனையில் பாதிக்கும் மேற்பட்டவை போலி மருந்துகள் என்று குறிப்பிடும் அந்த ஆய்வு, எந்த அளவுகளும் இல்லாமல் இவை தயாரிக்கப்படுகின்றன என்கிறது. 

ஆப்பிரிக்கா உள்ளிட்ட நாடுகளில் 2010 ஆம் ஆண்டு வாக்கில் மலேரியா தாக்குதலில் சுமார் 5 லட்சத்துக்கும் அதிகமானோர் இறந்துள்ளனர். சரியான மருந்து கிடைத்திருந்தால் இந்த நோய் தாக்குதலில் இவ்வளவு மரணம் இருந்திருக்காது என்கிறார்கள். கிடைத்தது எல்லாம் போலி மருந்துகள் என்கிறது. 

குழந்தைகளுக்கும் பாதிப்பு 


போலி பொருட்களால் பெரியவர்கள் மட்டுமல்ல, போலி இருமல் மருந்து, போலி பல்பொடி போன்றவற்றில் பல நச்சுபொருட்கள் சேர்க்கப்படுவதால் குழந்தைகளும் பாதிக்கப்படுகின்றனர். 

போலிகளால் பாதிக்கப்பட்ட பல உதாரணங்கள் உலகம் முழுவதும் உள்ளது. இது வர்த்தகத்தை மட்டும் பாதிக்கும் விஷயமல்ல, பயன்படுத்தும் நுகர்வோரின் உயிருக்கே ஆபத்தை விளைவிப்பவை. 

இதற்கு தீர்வு உண்மையான பொருட்களை தேடிப் பார்த்து வாங்கும் நுகர்வோரின் கடமைதான். போலிகளைத் தவிர்க்க வேண்டும் என்கிற விழிப்புணர்வு அதிகரிக்க வேண்டும். 

குறைவான விலையில் கிடைக்கிறது என்பதற்காக 20 ரூபாய்க்கு வாங்கும் திருட்டி டிவிடிகூட போலி தயாரிப்புதான். எந்த குற்ற உணர்ச்சியும் இல்லாமல் இதை வாங்கும் மனநிலைதான் போலிகளின் பலம். பிறகு போலிகள் உங்களை ஆளாமல் என்ன செய்வார்கள்?﻿﻿﻿ </description>
</news>
