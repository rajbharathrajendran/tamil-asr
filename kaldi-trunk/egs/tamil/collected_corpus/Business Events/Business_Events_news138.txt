<news>
<headline>நிதி மோசடி: தப்பிப்பது எப்படி?</headline>
<description>

குற்றவுணர்ச்சி இல்லாம செய்யுற எதுவுமே தப்பில்ல. பணம் சம்பாதிக்க ஆயிரம் வழி இருக்கு. உங்களை மாதிரியே பணம் சம்பாதிக்க ஆசை உள்ளவங்களை சேர்க்கணும். ஏமாத்தணும். 

ஒருத்தன ஏமாத்தணும் என்றால் அவனுடைய பேராசையை தூண் டணும்.... இந்த வசனங்கள் எல்லாம் `சதுரங்க வேட்டை’ திரைப்படத்தில் இடம் பெற்று வரவேற்பு பெற்றவை என்பது தெரியும். திரைப்படத்தில் இது போன்ற வசனங்கள் இடம்பெற்றால் கைதட்டும் நாம் நடைமுறையில் பல மோசடிகளில் சிக்கி பணத்தையும் பொருளையும் இழந்து தவிக்கவே செய்கிறோம். 

காடு வளர்ப்பு, தேக்கு வளர்ப்பு, ஈமு கோழி, காளான் வளர்ப்பு, தங்க காசு என எதாவது ஒரு வழியில் பணம் பறிக்கும் மோசடி கும்பல்களிடம் இருப்பதையும் இழந்துவிட்டு நிற்கும் கதை ஐந்து பத்து ஆண்டுகள் இடைவெளியில் தொடர்ந்து நடந்து கொண்டுதான் இருக்கிறது. 

இதற்கிடையே நிதி நிறுவனங்கள் என்கிற பெயரில் மோசடியான நிறுவனங்கள் பலவும் மக்களை ஏமாற்றி வருகின்றன. அதிக வட்டி, பத்தாயிரம் கட்டினால் ஆறு மாதத்தில் இருபது ஆயிரமாக சேர்த்து வாங்கிக் கொள்ளலாம் என வாய் வார்த்தையிலேயே மக்களை மயக்குகிறார்கள். இது போல ஒரு நிதி மோசடி நிறுவனமான பிஏசிஎல் நிறுவனத்தின் தலைவரை சமீபத்தில் கைது செய்துள்ளனர். 

இதற்கு முன்பு சஹாரா நிறுவனம் இந்தியா முழுவதும் பொதுமக்களிடம் பணம் திரட்டி மோசடி செய்ததில், நடவடிக்கை எடுக்கப்பட்டு அந்த நிறுவனத்தின் தலைவர் சுப்ரதா ராய் தண்டனை பெற்று சிறையில் உள்ளார். அதுபோல கோயம்புத்தூரில் செயல்பட்ட பாசி நிறுவனத்தின் மீதும் சுமார் ரூ.400 கோடி மோசடி புகாரில் நடவடிக்கை எடுக்கப்பட்டுள்ளது என்பது குறிப்பிடத்தக்கது. 

பிஏசிஎல் கதை 


இந்தியாவில் நடந்துள்ள மிகப்பெரிய நிதி நிறுவன மோசடி இது. இந்தியா முழுவதும் பொதுமக்களிடமிருந்து ரூ.45,000 கோடி நிதி திரட்டியுள்ளனர். பணத்தை கட்டியவர்களுக்கு முறையாக திருப்பி கொடுக்காமல் காலதாமதம் செய்ததால் மக்கள் சந்தேகப்பட்டு புகார் கொடுத்ததும், அரசு அமைப்புகள் இப்போது நடவடிக்கை எடுத்துள்ளன. இந்த நிறுவனத்தின் தலைவர் நிர்மல் சிங் பாங்கோ என்பவரும் முக்கிய தலைமை நிர்வாகிகளும் கைது செய்யப்பட்டுள்ளனர். 

ஜெய்ப்பூரில் பேல்ஸ் கோல்டன் ஃபாரஸ்ட் நிறுவனம் (PGF) என்கிற பெயரில் முதலில் இந்த நிறுவனத்தை தொடங்கியுள்ளனர். அதிக வட்டி தருவதாக ஆசை காட்டி பணம் திரட்டி, அதை வைத்து ரியல் எஸ்டேட் தொழில் செய்துள்ளனர். இதில் பண மோசடி செய்ததால், இந்த நிறுவனம் பொதுமக்களிடமிருந்து வாங்கிய பணத்தை திருப்பித்தர வேண்டும் என்றும், இந்த நிறுவனத்தை தடை செய்தும் செபி உத்தரவிட்டது. இதனால் இந்த நிறுவனத்தினர் மீண்டும் வேறு பெயரில் தொடங்கிய நிறுவனம்தான் பேல்ஸ் அக்ரோடெக் கார்ப்பரேஷன் லிமிடெட் (பிஏசிஎல்). இந்தியாவின் பல மாநிலங்களில் 5 கோடி மக்களிடம் ஏறக்குறைய 45,000 கோடி ரூபாய் வரை வசூல் செய்துள்ளதாக சிபிஐ கூறியுள்ளது. 

அதிக வட்டி சாத்தியமா? 

இது போன்ற மோசடி நிதி நிறுவனங்கள் மக்களை ஈர்ப்பதற்கு அடிப்படைக் காரணம் அதிக வட்டி, இரட்டை வருமானம் போன்ற அஸ்தி ரங்கள்தான். மக்களின் பேராசையை தூண்டித்தான் இந்த நிறுவனங்கள் வளர்கின்றன. இப்போதைய பணவீக்க விகிதத்தின் அடிப்படையில் குறைந்த காலத்துக்குள் அதிக வட்டியோ, அதிக வருமானமோ உத்தரவாதம் கிடையாது. சரியான கட்டுப்பாட்டு அமைப்புகளின் கீழ் இயங்கும் நிதிச் சந்தை சார்ந்த முதலீட்டு திட்டங்களின் சராசரி வளர்ச்சி அதிகபட்சமாக 14 சதவீதம்தான். அதுவும் நீண்டகாலத்துக்கு முதலீடு செய் zதால்தான் கிடைக்கும். அதிக வருமானத்தை உத்தரவாதமாக கொடுக்க முடியும் என்று சொல்பவர் களிடம் விலகி இருப்பதே நல்லது. 

அனுமதிகள் பொய்யா? 


இது போன்ற நிறுவனங்கள் தங்களை மத்திய அரசின் அனுமதி பெற்றவர்கள் என்று தகவல் கொடுக்கின்றனர். ஆனால் இது தவறு. ஒரு தொழிலை சட்டப்படி மேற்கொள்ளவும், நிறுவ னத்துக்கு ஒரு தனிநபர் அந்தஸ்து வழங்கவும் நிறுவனப் பதிவுகள் செய்யப்படுகின்றன. இதை வைத்துக் கொண்டுதான் மோசடி முதலீடுகள் திரட்டி வருகின்றன சில நிறுவனங்கள். 

உற்பத்தி அல்லது சேவைத் துறையில் இருக்கிறோம் என்று கம்பெனி சட்டத்தின்கீழ் பதிவு செய்து கொண்டு இவர்கள் நிதி திரட்டுகின்றனர். கம்பெனி சட்டத்தின் கீழ் மட்டும் பதிவு செய்துள்ள நிறுவ னங்களுக்கு முதலீடுகளை திரட்டும் அதிகாரம் இல்லை. 

பொதுமக்களிடம் நிதி திரட்டி தொழில் செய்ய அனுமதி பெற்ற நிறுவனம் என்றால், நிறுவனம் எந்தச் சட்டத்தின்படி பதிவு செய்யப்பட்டிருக்கிறது, எந்த ஒழுங்குமுறை ஆணையம் கட்டுப் படுத்துகிறது என்பதை தெரியப்படுத்த வேண்டும். அப்போதுதான் அந்த நிறுவனத்தால் ஏதாவது பிரச்சினை என்றால் அரசிடமிருந்து சரியான தீர்வு கிடைக்கும். 

குறிப்பாக காப்பீடு நிறுவனம் என்றால் ஐஆர்டிஏ அனுமதி பெற்றிருக்க வேண்டும். வங்கி மற்றும் வங்கி அல்லாத நிதி நிறுவனங்கள் என்றால் இந்திய ரிசர்வ் வங்கி அனுமதி பெற்றதாக இருக்க வேண்டும். 

முதலீடு திரட்டும் நிறுவனமாக இருந்தால் செபி அனுமதி பெற்றிருக்க வேண்டும். பொதுமக்களிடமிருந்து ஒரு நிறுவனம் மூலதனம் திரட்டுகிறது என்றால் அதற்கு இந்திய ரிசர்வ் வங்கியிடம் முன் அனுமதி பெற வேண்டும். 

மோசடி நிதி நிறுவனங்கள் வழங்கும் விண்ணப்பங்களின் விதிமுறைகள் பெரும்பாலும் குழப்பும் வகையிலேயே இருக்கும். நாம் சந்தேகம் கேட்டால் ஒவ்வொரு முறையும் ஒவ்வொன்றாக விளக்குவார்கள். 

சில நிறுவனங்கள் பத்து, இருபது வருடமாக இயங்கு கிறோம் என்பார்கள், இந்த பத்து இருபது ஆண்டுகளில் நிறுவனத்தின் பெயரை பல தடவை மாற்றி அரசை குழப்பி இருப்பார்கள். இரட்டை வருமானம், அதிக வட்டி போன்றவற்றை வெளிப்படையாக விளம்பரமாக அறிவிக்க மாட்டார்கள். தனிப்பட்ட முறையில்தான் பேசு வார்கள். 

எப்படி கண்டுபிடிப்பது? 

பணத்தைத் திரும்பப் பெறுவதில் தேவையில்லாத நடைமுறைகள், காலதாமதம் நடக்கும். திடீர் திடீரென ஆபர்களை அறிவிப்பார்கள். ஒருவருக்கு கீழ் ஒருவர் சேரும் திட்டமாக இருந்தால், இரண்டு பக்கமும் ஆட்கள் முறை யாக சேரவில்லை என்று கட்டிய பணத்துக்கு பல கணக்குகள் சொல் வார்கள். 

பேராசையை தூண்டக்கூடிய வகையில் வட்டி, இரட்டை வருமானம் போன்றவற்றை அறிவிப்பார்கள். இப்படி அறிவித்தால் 100 சதவீதம் அவை மோசடி செய்ய வாய்ப்புள்ளது. ஒழுங்கு முறை ஆணையங்களின் வழிகாட் டுதல்கள்படி நடக்கும் நிதி நிறுவனங்கள் இது போன்ற கவர்ச்சிகரமான திட்டங் களை அறிவிப்பதில்லை. 

தனியாகப் பேசினால் இந்த கவர்ச்சிகரமான திட்டங்கள் எப்படி சாத்தியம் என்பதற்கு மிகப் பெரிய கதைகளையும் தயாராக வைத் திருப்பார்கள். இது எப்படி சாத்தியமாகும் என்பதை நாம் அவர்களிடம் கேட்பது ஓநாயிடம் ஆடு ஆலோசனைக் கேட்பதற்கு ஒப்பானது. ஏனெனில் நமது சேமிப்புக்கு பின்னால் உள்ளதோ பல ஆயிரம் கனவுகள். 

ஒரு தொழிலை சட்டப்படி மேற்கொள்ளவும், நிறுவனத்துக்கு ஒரு தனிநபர் அந்தஸ்து வழங்கவும் நிறுவனப் பதிவுகள் செய்யப்படுகின்றன. இதை வைத்துக் கொண்டுதான் மோசடி முதலீடுகள் திரட்டி வருகின்றன சில நிறுவனங்கள். உற்பத்தி அல்லது சேவைத் துறையில் இருக்கிறோம் என்று கம்பெனி சட்டத்தின்கீழ் பதிவு செய்து கொண்டு இவர்கள் நிதி திரட்டுகின்றனர். கம்பெனி சட்டத்தின் கீழ் மட்டும் பதிவு செய்துள்ள நிறுவ னங்களுக்கு முதலீடுகளை திரட்டும் அதிகாரம் இல்லை. </description>
</news>
