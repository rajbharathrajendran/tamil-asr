<news>
<headline>குமரிக் கடல் பகுதியில் காற்றழுத்தத் தாழ்வு நிலை: தமிழகத்தில் பலத்த மழை நீடிக்கும்</headline>
<description>
குமரிக் கடல் அருகே காற்றழுத்தத் தாழ்வு நிலை நகர்ந்துள்ளதால், கடலோர மாவட்டங்களில் பலத்த மழை நீடிக்கும் என வானிலை ஆய்வு மையம் அறிவித்துள்ளது. அண்மையில் வங்கக் கடலில் உருவான காற்றழுத்தத் தாழ்வு மண்டலம் காரணமாக, சென்னை உள்பட தமிழகத்தின் வட மாவட்டங்களில் பலத்த மழை பெய்தது. தொடர் மழையால் சென்னை, புறநகர்ப் பகுதியில் உள்ள நீர் நிலைகள் நிரம்பின. குடிநீர் ஆதாரமாக விளங்கும் புழல், போரூர், பூண்டி, செம்பரம்பாக்கம் உள்ளிட்ட முக்கிய ஏரிகள் நிரம்பியதால், அதிலிருந்து உபரி நீர் வெளியேற்றப்பட்டது. இதனால் அடையாறு, கூவம் ஆற்றின் கரையோரப் பகுதிகளில் வெள்ள நீர் சூழந்தது. அந்தப் பகுதிகளில் வசித்தவர்கள் கடும் பாதிப்புக்குள்ளாகினர். தாம்பரம், முடிச்சூர், மண்ணிவாக்கம், பள்ளிக்கரணை, மேடவாக்கம், மடிப்பாக்கம், சைதாப்பேட்டை, வேளச்சேரி உள்ளிட்ட மாநகரின் பல இடங்களில் வீடுகளை வெள்ளம் சூழ்ந்தது. ஒரு வாரத்துக்குப் பின்னர், தற்போது இந்தப் பகுதிகளில் இயல்பு நிலை திரும்பி வருகிறது. இந்த நிலையில், இலங்கையை ஒட்டிய தென் மேற்கு வங்கக் கடலில் சனிக்கிழமை புதிய காற்றழுத்தத் தாழ்வு நிலை உருவானது. இந்தக் காற்றழுத்தத் தாழ்வு நிலையால், தமிழகத்தின் கடலோர மாவட்டங்களில் மீண்டும் பலத்த மழையும், உள் மாவட்டங்களின் ஓரிரு இடங்களில் பலத்த மழையும் பெய்யும் என வானிலை ஆய்வு மையம் எச்சரித்துள்ளது. இதுகுறித்து, சென்னையில் செய்தியாளர்களிடம் வானிலை ஆய்வு மைய இயக்குநர் எஸ்.ஆர்.ரமணன் கூறியதாவது: இலங்கையை ஒட்டிய தென் மேற்கு வங்கக் கடலில் நிலை கொண்டிருந்த காற்றழுத்தத் தாழ்வு நிலையானது, ஞாயிற்றுக்கிழமை காலை மேற்கு நோக்கி நகர்ந்துள்ளது. தற்போது, இது குமரிக் கடல் பகுதியில் நிலை கொண்டுள்ளது. கடலோர மாவட்டங்களில் பலத்த மழை: இதன் காரணமாக, அடுத்த 24 மணி நேரத்தில் கடலோர மாவட்டங்களில் பெரும்பாலான இடங்களிலும், உள் மாவட்டங்களில் அனேக இடங்களிலும் மழை பெய்யும். கடலோர மாவட்டங்களில் ஓரிரு இடங்களில் பலத்த, மிக பலத்த மழை பெய்வதற்கான வாய்ப்புண்டு. அதே போல் உள் மாவட்டங்களில் ஓரிரு இடங்களிலும் பலத்த மழை இருக்கும். சென்னை மாநகரைப் பொருத்தவரை, பொதுவாக வானம் மேக மூட்டத்துடன் காணப்படும். நகரில் விட்டு விட்டு மழை பெய்வதோடு, சில நேரங்களில் பலத்த மழை பெய்யவும் வாய்ப்புள்ளது. மழை அளவு: கடந்த 24 மணி நேரத்தில், தமிழகத்தில் அதிகபட்சமாக புதுக்கோட்டை மாவட்டம் இலுப்பூரில் 90 மி.மீட்டர் மழை பெய்துள்ளது. அதற்கு அடுத்தபடியாக, ராமநாதபுரம் மாவட்டம் கடலாடி, புதுச்சேரியில் 70 மி.மீ, ராமநாதபுரம் மாவட்டம் ஆர்.எஸ்.மங்களம், ராமநாதபுரத்தில் 60 மி.மீ, திருவள்ளூர் மாவட்டம் சோழவரத்தில் 50 மி.மீட்டர் மழை பதிவாகியுள்ளது. மன்னார்குடி, குடவாசல், விழுப்புரம், அம்பாசமுத்திரம், செங்குன்றம், சிதம்பரம், கமுதி ஆகிய இடங்களில் 40 மி.மீட்டர் மழை பதிவானதாக எஸ்.ஆர்.ரமணன் தெரிவித்தார்.பள்ளி, கல்லூரிகளுக்கு இன்றும் விடுமுறை மழை காரணமாக, சென்னை, காஞ்சிபுரம், திருவள்ளூர் உள்ளிட்ட மாவட்டங்களில் உள்ள பள்ளி, கல்லூரிகளுக்கு திங்கள்கிழமையும் (நவ. 23) விடுமுறை அறிவிக்கப்பட்டுள்ளது. சென்னை, காஞ்சிபுரம், திருவள்ளூர் ஆகிய மாவட்டங்களில் பள்ளி, கல்லூரிகளுக்கு நவம்பர் 22-ஆம் தேதி வரை தொடர் விடுமுறை அறிவிக்கப்பட்டது. இந்த நிலையில், குறைந்த காற்றழுத்தத் தாழ்வுப் பகுதி காரணமாக தமிழகத்தில் ஞாயிற்றுக்கிழமை பலத்த மழை பெய்தது. இதையடுத்து, சென்னை, காஞ்சிபுரம், திருவள்ளூர், வேலூர், கடலூர், நாகப்பட்டினம், திருவாரூர், திருவண்ணாமலை, விழுப்புரம் உள்ளிட்ட பல்வேறு மாவட்டங்களில் பள்ளி, கல்லூரிகளுக்கு விடுமுறை அறிவிக்கப்பட்டுள்ளது.53 நாள்களில் 435.4 மி.மீ. மழை பதிவு வட கிழக்குப் பருவ மழைக் காலத்தில் சராசரியாக 440 மி.மீட்டர் மழை பெய்யும். ஆனால், தற்போது பருவமழை காலம் நிறைவுப் பெற இன்னும் 5 வாரங்கள் எஞ்சியுள்ள நிலையில், இதுவரை (அக்.1 முதல் நவ.22) 435.4 மி.மீட்டர் அளவுக்கு மழை பெய்துள்ளது. பொதுவாக, அக்டோபர் 1 முதல் நவம்பர் 22 வரையிலான 53 நாள்களில் இயல்பாக 321.1 மி.மீட்டர் அளவுக்கு மழை பெய்யும். ஆனால், தற்போது 114.3 மி.மீட்டர் அளவு கூடுதலாக மழை பெய்துள்ளது. அதாவது, இந்த நாள்களில் இயல்பு நிலையை விட 36 சதவீதம் அதிகமாக மழை பெய்துள்ளது. அதேபோல், புதுச்சேரியில் இதுவரை 677 மி.மீட்டர் அளவுக்கு மழை பதிவாகியுள்ளது. அக்டோபர் 1 முதல் நவம்பர் 22-ஆம் தேதி வரையிலான காலத்தில் இயல்பு நிலையை விட 17 சதவீதம் கூடுதலாக மழை பெய்துள்ளதாகவும் வானிலை ஆய்வு மைய அறிக்கையில் குறிப்பிடப்பட்டுள்ளது.    </description>
</news>
