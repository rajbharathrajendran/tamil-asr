<news>
<headline>"இன்றும் மழை நீடிக்கும்'</headline>
<description>
தமிழகத்தில் அடுத்த 24 மணி நேரத்துக்குப் பலத்த மழை நீடிக்கும் என வானிலை ஆய்வு மைய இயக்குநர் எஸ்.ஆர்.ரமணன் தெரிவித்தார். இதுகுறித்து சென்னையில் செய்தியாளர்களிடம் அவர் வெள்ளிக்கிழமை மேலும் கூறியதாவது: இலங்கை அருகே தென் மேற்கு வங்கக் கடலில் நிலை கொண்டிருந்த மேலடுக்குச் சுழற்சியானது, வெள்ளிக்கிழமையன்று காலை மேற்கு நோக்கி நகர்ந்துள்ளது. அந்த மேலடுக்குச் சுழற்சி இலங்கை, அதனை ஓட்டிய குமரி கடல் பகுதியில் மேலடுக்குச் சுழற்சியாகவே நீடிக்கிறது. இதன் காரணமாக, கடந்த 24 மணி நேரத்தில் கடலோர மாவட்டங்களில் அனேக இடங்களிலும், உள் மாவட்டங்களில் ஓரிரு இடங்களிலும் மழை பதிவாகியது.  முன்னறிவிப்பு: மேலடுக்குச் சுழற்சி காரணமாக, தமிழகம், புதுச்சேரியில் அனேக இடங்களில் மழையை எதிர்பார்க்கலாம். மேலும் தமிழகத்தின் உள் மாவட்டங்களில் பலத்த மழை பெய்ய வாய்ப்புள்ளது. சென்னை மாநகரைப் பொருத்தவரை, வானம் மேகமூட்டத்துடன் காணப்படும். நகரின் ஒரு சில இடங்களில் இடியுடன் கூடிய மழை பெய்யும் வாய்ப்புள்ளது என்றார் ரமணன். </description>
</news>
