<news>
<headline>வலுவடைந்தது காற்றழுத்தத் தாழ்வுப் பகுதி: வெள்ளத்தில் மிதக்கிறது சென்னை; பலத்த மழை நீடிக்கும்</headline>
<description>
வங்கக் கடலில் நிலைகொண்டுள்ள காற்றழுத்தத் தாழ்வுப் பகுதி வலுவடைந்துள்ளதால், சென்னை உள்பட வட கடலோர மாவட்டங்களில் தொடர்ந்து பலத்த மழை பெய்யும் என வானிலை ஆய்வு மையம் எச்சரித்துள்ளது. தமிழகத்தில் வடகிழக்குப் பருவ மழையானது, அக்டோபர் 28-ஆம் தேதி தொடங்கியது. அதைத் தொடர்ந்து, வங்கக் கடலில் கடந்த வாரம் உருவான காற்றழுத்தத் தாழ்வு நிலையால், சென்னை உள்பட தமிழகம் முழுவதும் பலத்த மழை பெய்தது. குறிப்பாக, சென்னை, காஞ்சிபுரம், திருவள்ளூர், கடலூர் உள்ளிட்ட மாவட்டங்களில் பலத்த மழை கொட்டியது. இந்த மழையால், அதிகபட்சமாக கடலூர் மாவட்டம் நெய்வேலியில் 480 மி.மீ, மழையும், காஞ்சிபுரத்தில் 340 மி.மீட்டர் மழையும் பதிவானது. இந்த நிலையில், தென்கிழக்கு வங்கக் கடலில் புதிதாக உருவான குறைந்த காற்றழுத்தத் தாழ்வு நிலையானது, சனிக்கிழமை தீவிரக் காற்றழுத்தத் தாழ்வுப் பகுதியாக மாறியது. இந்த நிலையில், காற்றழுத்தத் தாழ்வுப் பகுதி மேலும் வலுவடைந்தது. இதனால், ஞாயிற்றுக்கிழமை அதிகாலை முதல் சென்னை உள்ளிட்ட தமிழகத்தின் வட கடலோர மாவட்டங்களில் பலத்த மழை பெய்து வருகிறது. அடுத்து வரும் இரு நாள்களில் இந்த பலத்த மழை தொடரும் என்று வானிலை ஆய்வு மையம் எச்சரித்துள்ளது. சில இடங்களில் மிக பலத்த மழை பெய்யக் கூடும் என்றும் எச்சரிக்கப்பட்டுள்ளது. இதுகுறித்து, வானிலை ஆய்வு மைய இயக்குநர் எஸ்.ஆர்.ரமணன் செய்தியாளர்களிடம் கூறியதாவது: தென் மேற்கு வங்கக் கடலில் சனிக்கிழமை நிலைகொண்டிருந்தத் தீவிரக் காற்றழுத்தத் தாழ்வுப் பகுதியானது, மேற்கு, வட மேற்குத் திசை நோக்கி நகர்ந்துள்ளது. 180 மி.மீட்டர் மழை: அது ஞாயிற்றுக்கிழமை காலை 8.30 மணியளவில், தென்மேற்கு வங்கக் கடல், அதை ஒட்டிய இலங்கை நிலப்பரப்பில் தீவிரக் காற்றழுத்தத் தாழ்வுப் பகுதியாக நீடிக்கிறது. இதன் காரணமாக, கடந்த 24 மணி நேரத்தில் வட கடலோர மாவட்டங்களில் அனேக இடங்களிலும், மற்ற மாவட்டங்களில் ஒரு சில இடங்களிலும் பலத்த மழை பெய்து வருகிறது. முன்னறிவிப்பு: அடுத்த 24 மணி நேரத்தில், தமிழகம், புதுச்சேரியின் பெரும்பாலான இடங்களில் மழை பெய்யும். வட கடலோர மாவட்டங்களில், ஒரு சில இடங்களில் பலத்த மழையும், ஓரிரு இடங்களில் பலத்த, மிக பலத்த மழை பெய்யக்கூடும். அதேபோல், மற்ற மாவட்டங்களில் ஓரிரு இடங்களில் பலத்த மழை பெய்யும். கடல் கொந்தளிக்கும்: அடுத்த 24 மணி நேரத்தில், தமிழகம், புதுச்சேரி கடலோரப் பகுதியில் வட கிழக்கிலிருந்து மணிக்கு 35 கி.மீட்டர் முதல் 45 கி.மீட்டர் வேகத்தில் பலத்தக் காற்று வீசக்கூடும். இது படிப்படியாக அதிகரித்து, மணிக்கு 55 கி.மீ., வேகம் வரை காற்று வீசும். மேலும் கடல் சீற்றத்துடன் காணப்படும். ஆகையால், மீனவர்கள் கடலுக்குள் மீன் பிடிக்கச் செல்ல வேண்டாம். சென்னை: சென்னை மாநகரைப் பொருத்தவரை, பொதுவாக வானம் மேக மூட்டத்துடன் காணப்படும். விட்டு விட்டு மழை பெய்யும். ஒரு சில நேரங்களில் இடியுடன் கூடிய பலத்த மழையாகவும் பெய்யும்.  ஞாயிற்றுக்கிழமை தொடங்கி செவ்வாய்க்கிழமை வரையிலான 3 நாள்களுக்கு, அதிகளவு மழை பெய்ய வாய்ப்புள்ளது. புதன்கிழமைக்குப் பின், மழையின் அளவு படிப்படியாக குறையும். இந்தத் தீவிரக் காற்றழுத்தத் தாழ்வுப் பகுதியானது, 50 சதவீதம் கடலிலும், 50 சதவீதம் நிலப்பரப்பிலும் உள்ளது. ஆகையால், இது புயல் சின்னமாக மாறும் வாய்ப்புகள் இல்லை எனக் கூற முடியாது. அடுத்த 24 மணி நேரத்தில், காற்றழுத்தத் தாழ்வு மண்டலமாக (புயல் சின்னம்) மாறும் வாய்ப்புள்ளது என்றார் ரமணன்.மழை நிலவரம் (மி.மீட்டரில்):  கடந்த 24 மணி நேரத்தில், தமிழகத்தில் அதிகபட்சமாக நாகை மாவட்டம் ஆணைக்காரன் சத்திரத்தில் 180 மி.மீட்டர் மழை பதிவானது. அதற்கு அடுத்தபடியாக, நாகை மாவட்டம் சீர்காழியில் 170 மி.மீ, மயிலாடுதுறையில் 110 மி.மீ, கடலூர் மாவட்டம் பரங்கிப்பேட்டையில் 100 மி.மீ, நாகை மாவட்டம் தரங்கம்பாடி, கடலூர் மாவட்டம் சிதம்பரத்தில் 90 மி.மீ, கடலூர் பண்ருட்டியில் 80 மி.மீ, திருவாரூர் மாவட்டம் குடவாசல், நாகை, கடலூர், நெய்வேலி, காரைக்கால் ஆகிய இடங்களில் தலா 70 மி.மீட்டர் மழை பதிவானது. பலி 140-ஆக உயர்வு: பருவமழை காரணமாக, உயிரிழந்தவர்களின் எண்ணிக்கை 140-ஆக அதிகரித்துள்ளது. கடலூர் மாவட்டத்தில் மட்டும் மழைக்கு 39 பேர் உயிரிழந்துள்ளனர். பலத்த மழையால், மாநிலம் முழுவதும் உயிரிழந்தவர்களின் எண்ணிக்கை கடந்த 2 தினங்களுக்கு முன்பு 108-ஆக இருந்தது. இப்போது, இந்த எண்ணிக்கை 140-ஆக அதிகரித்துள்ளதாக அதிகாரிகள் தெரிவித்தனர்.3 மணி நேரத்தில் 80 மி.மீ. மழை தற்போது நிலைகொண்டுள்ள காற்றழுத்தத் தாழ்வுப் பகுதியால் சென்னை மீனம்பாக்கம் விமான நிலையத்தில், 3 மணி நேரத்தில் 80 மி.மீட்டர் மழை பதிவானது. இதன்படி, சென்னை, புறநகர்ப் பகுதிகளில் ஞாயிற்றுக்கிழமை அதிகாலை 4 மணி முதல் இடியுடன் கூடியப் பலத்த மழை பெய்தது. காலை 8.30 மணி முதல் 11.30 மணி வரையிலான 3 மணி நேரத்தில், சென்னை நுங்கம்பாக்கத்தில் 30 மி.மீ. மழையும், விமான நிலையத்தில் 80 மி.மீட்டர் மழையும் பதிவானது. மாலை வரை சென்னை நுங்கம்பாக்கத்தில் 85 மி.மீ. மழையும், விமான நிலையத்தில் 140 மி.மீட்டர் மழையும் பதிவானதாக வானிலை ஆய்வு மையம் தெரிவித்துள்ளது. கடந்த வாரம் உருவான காற்றழுத்தத் தாழ்வு மண்டலத்தால் சென்னையில் பலத்த மழை பெய்து நகரமே வெள்ளத்தில் தத்தளித்தது. இந்த நிலையில் புதிதாக உருவான காற்றழுத்த தாழ்வு நிலையால் சென்னையில் ஞாயிற்றுக்கிழமை காலை முதல் பலத்த மழை பெய்து வருகிறது. ஏற்கெனவே வெள்ள நீர் முழுமையாக வடியாத நிலையில் மீண்டும் பெய்து வரும் பலத்த மழையால் சென்னை நகரமே வெள்ளத்தில் மிதக்கிறது. முக்கிய சாலைகள், கோயம்பேடு பஸ் நிலையம். தியாகராய நகர், மயிலாப்பூர், புரசைவாக்கம் என மக்கள் நெரிசல் மிக்க இடங்களில் வெள்ளம் சூழ்ந்துள்ளது. சாலைகளில் வெள்ள நீர் பெருக்கெடுத்து ஓடுவதால் போக்குவரத்து கடுமையாக பாதிக்கப்பட்டுள்ளது. ரயில்கள் குறைந்த வேகத்தில் இயக்கப்பட்டு வருகின்றன. சென்னையைச் சுற்றியுள்ள பல சிறிய ஏரிகள் நிரம்பி தண்ணீர் திறந்துவிடப்பட்டுள்ளதால், பல குடியிருப்பு பகுதிகளில் வெள்ள நீர் புகுந்துள்ளது. இதனால் ஆயிரக்கணக்கானோர் சமூக நலக்கூடங்கள் உள்ளிட்ட இடங்களில் தங்க வைக்கப்பட்டுள்ளனர். மின்சாரம் துண்டிப்பு: வெள்ளம் சூழ்ந்துள்ளதால் பல பகுதிகளில் மின்சாரம் துண்டிக்கப்பட்டுள்ளது. நகரில் உள்ள அனைத்து சுரங்கப் பாதைகளிலும் வெள்ள நீர் தேங்கியுள்ளது. மழை வெள்ளத்தால் சென்னை நகர மக்களின் இயல்பு வாழ்க்கை முற்றிலும் முடக்கப்பட்டுள்ளது.பல்கலை. தேர்வுகள் ஒத்திவைப்பு தொடர் மழையால், அடுத்து வரும் பருவத் தேர்வுகளை பல்கலைக்கழகங்கள் ஒத்திவைத்துள்ளன. இந்தத் தேர்வுகளுக்கான மறு தேதிகள் பின்னர் அறிவிக்கப்படும் என்றும் அறிவிக்கப்பட்டுள்ளது. அண்ணா பல்கலைக்கழகம்: பல்கலைக்கழகத் துறைகள், இணைப்புக் கல்லூரிகளுக்கு நவம்பர் 16, 17, 18 ஆகிய தேதிகளில் நடத்தப்பட இருந்த பருவத் தேர்வுகள் ஒத்திவைக்கப்படுகின்றன. இந்தத் தேர்வுகளுக்கான மறு தேதி பின்னர் அறிவிக்கப்படும் என அண்ணா பல்கலைக்கழகம் அறிவித்துள்ளது. சட்டப் பல்கலைக்கழகம்: இணைப்பு கல்லூரிகளுக்கு 16, 17, 18 ஆகிய தேதிகளில் நடத்தப்பட இருந்த பருவத் தேர்வுகள் ஒத்திவைக்கப்படுகின்றன. இவற்றுக்கான மறு தேதிகள் பின்னர் அறிவிக்கப்படும் என தமிழ்நாடு டாக்டர் அம்பேத்கர் சட்டப் பல்கலைக்கழகம் அறிவித்துள்ளது. சென்னைப் பல்கலைக்கழகம்: இணைப்புக் கல்லூரிகளுக்கு 16-இல் நடக்க இருந்த பருவத் தேர்வுகள் ஒத்திவைக்கப்படுகின்றன. இதற்கான மறு தேதி பின்னர் அறிவிக்கப்படும். 17, 18 ஆகிய தேதிகளில் நடைபெற உள்ள தேர்வுகளை நடத்துவதா அல்லது ஒத்திவைப்பதா என்பது திங்கள்கிழமை முடிவு செய்யப்படும் என சென்னைப் பல்கலைக்கழகத் துணைவேந்தர் தாண்டவன் கூறினார். மருத்துவப் பல்கலைக்கழகம்: திங்கள், செவ்வாய்க்கிழமைகளில் நடத்தப்பட இருந்த இளநிலை, முதுநிலை மருத்துவப் பட்டப் படிப்புகளுக்கான செய்முறைத் தேர்வுகள் ஒத்திவைக்கப்படுகின்றன. மறு தேதிகள் பின்னர் அறிவிக்கப்படும் என தமிழ்நாடு டாக்டர் எம்.ஜி.ஆர். மருத்துவப் பல்கலைக்கழகம் அறிவித்துள்ளது.பள்ளி, கல்லூரிகளுக்கு இன்று விடுமுறை பலத்த மழை காரணமாக, சென்னை உள்ளிட்ட பல்வேறு மாவட்டங்களில் பள்ளி, கல்லூரிகளுக்கு திங்கள்கிழமை விடுமுறை அறிவிக்கப்பட்டுள்ளது. சென்னை, காஞ்சிபுரம், திருவள்ளூர், திருவண்ணாமலை, விழுப்புரம், கடலூர், வேலூர், நாகப்பட்டினம், திருச்சி, நாமக்கல், அரியலூர், பெரம்பலூர், தருமபுரி, திருவாரூர், தஞ்சாவூர், சேலம் உள்ளிட்ட மாவட்டங்களில் உள்ள பள்ளிகள், கல்லூரிகளுக்கு விடுமுறை அளிப்பதற்கான உத்தரவுகளை அந்தந்த மாவட்ட ஆட்சியர்கள் பிறப்பித்துள்ளனர். இதேபோல், புதுச்சேரி, காரைக்காலிலும் பள்ளிகள், கல்லூரிகளுக்கு திங்கள்கிழமை விடுமுறை அறிவிக்கப்பட்டுள்ளது.   </description>
</news>
