<news>
<headline>சென்னையை மீண்டும் சூழ்ந்த வெள்ளம்</headline>
<description>
சென்னையில் ஞாயிற்றுக்கிழமை நள்ளிரவு பெய்த பலத்த மழை, திங்கள்கிழமை இரவு வரை நீடித்தது. பலத்த மழையால், சென்னையின் புறநகர்ப் பகுதிகளான பல்லாவரம், பம்மல், அனகாபுத்தூர், தாம்பரம், வரதராஜபுரம், பெருங்களத்தூர், பீர்க்கன்கரணை உள்ளிட்ட பகுதிகளில் வெள்ளம் கரை புரண்டோடியது.  ஏற்கெனவே வெள்ளம் சூழ்ந்த தாம்பரம் சி.டி.ஓ. காலனி, மூகாம்பிகை நகர், ஸ்ரீராம் காலனி, கிருஷ்ணா நகர், பெருங்களத்தூர் பாரதி நகர், கைலாஷ் அவென்யூ, குட்வில் நகர், ஜோதி நகர் உள்ளிட்ட பகுதிகளில் வீடுகளுக்குள் மீண்டும் வெள்ளம் புகுந்துள்ளது.  முடிச்சூர் சாலையில் நீர்மட்டம் உயர்வதால், போக்குவரத்து நிறுத்தப்பட்டுள்ளது. 5 அடிக்கும் மேல் நீரால் சூழப்பட்டுள்ள அன்னை அஞ்சுகம் நகர், சமத்துவப் பெரியார் நகர் பகுதிகளில் வெள்ள நீர் வடியவில்லை. பாப்பான் கால்வாய் வழியாக வெளியேற்றப்படும் வெள்ளம் அடையாற்றில் செல்லும் வகையில் கிஷ்கிந்தா சாலை துண்டிக்கப்பட்டுள்ளது. இதனால் தாம்பரத்தில் இருந்து எருமையூர், நடுவீரப்பட்டு, சோமங்கலம் உள்ளிட்ட பல்வேறு பகுதிகளுக்கு பொதுமக்கள் செல்ல முடியாத நிலை ஏற்பட்டுள்ளது.  இதனால், மேற்கண்ட பகுதிகளில் வசிப்போர் தாம்பரம், பெருங்களத்தூர் உள்ளிட்ட பகுதிகளில் உள்ள நிவாரண முகாம்களைத் தேடி வந்தனர். வெள்ளப் பாதிப்புகளை அமைச்சர் டி.கே.எம்.சின்னையா, மாவட்ட ஆட்சியர் ஆர்.கஜலட்சுமி, நகர்மன்றத் தலைவர் எம்.கரிகாலன் உள்ளிட்டோர் பார்வையிட்டனர். குரோம்பேட்டை அரசு மருத்துவமனைக்குள் புகுந்த வெள்ளம்: குரோம்பேட்டை அரசு மருத்துவமனை ஜி.எஸ்.டி. சாலையைவிட தாழ்வான பகுதியில் உள்ளது. இதனால், ஞாயிற்றுக்கிழமை நள்ளிரவில் பெய்த பலத்த மழை காரணமாக வெள்ளநீர் புகுந்தது. நோயாளிகள் முதல் தளத்துக்கு மாற்றப்பட்டனர். உடனடியாக வெள்ளம் அப்புறப்படுத்தப்பட்டது. இதையடுத்து, சுகாதாரத் துறை அமைச்சர் சி.விஜயபாஸ்கர் மருத்துவமனைக்கு வந்து ஆய்வு செய்தார்.</description>
</news>
