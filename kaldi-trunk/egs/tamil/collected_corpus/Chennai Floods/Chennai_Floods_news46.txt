<news>
<headline>தொடர் மழை: சென்னையில் இயல்பு வாழ்க்கை முடக்கம்</headline>
<description>
வியாழக்கிழமை நள்ளிரவு முதல் வெள்ளிக்கிழமை காலை வரை பெய்த பலத்த மழையால் சென்னை, புறநகர்ப் பகுதிகள் வெள்ளத்தில் தத்தளித்தன. தாழ்வான பகுதிகள் பலவற்றில் வெள்ள நீர் குடியிருப்புப் பகுதிகளுக்குள் புகுந்தது. சாலைகளில் வெள்ளம் சூழ்ந்திருந்ததால் வாகனங்கள் நீரில் மிதந்து சென்றன. வெள்ளம் காரணமாக போக்குவரத்து கடுமையாகப் பாதிக்கப்பட்டது. ரயில் பாதையில் மழை நீர் தேங்கியதால் தண்டவாளங்கள் நீரில் மூழ்கி ரயில் சேவை பாதிக்கப்பட்டது. ஏராளமான பாதிப்புகள் இருந்தாலும் இந்த மழையின் வரப்பிரசாதமாக வறண்டு கிடந்த சென்னை குடிநீர் ஏரிகள் வேகமாக நிரம்பி வருகின்றன. இதுதவிர சென்னை மற்றும் புறநகர்ப் பகுதிகளில் உள்ள ஏரி, குளங்கள் நிரம்பி வருகின்றன. சென்னை அருகே உள்ள பெரிய ஏரியான ரெட்டேரி பல மாதங்களாக வறண்டு கிடந்தது. தற்போதைய மழையில் ஏரி நிரம்பி கடல் போல் காட்சியளிக்கிறது. மாதவரம் விநாயகபுரம், லட்சுமிபுரம், புத்தகரம் பகுதிகளில் ஏரிக்கு நீர் செல்லும் பெரிய கால்வாயை ஆக்கிரமிக்கப்பட்டுள்ளதால் மழை தண்ணீர் எங்கும் செல்ல முடியாமல் வீடுகளுக்குள் புகுந்தது. 500-க்கும் மேற்பட்ட வீடுகள் வெள்ளத்தில் மிதக்கின்றன. இதையடுத்து மாநகராட்சி அதிகாரிகள் அந்தப் பகுதியை பார்வையிட்டனர். தேங்கி நிற்கும் தண்ணீரை சிறு சிறு கால்வாய்களில் ஏற்பட்டு இருந்த அடைப்புகளை அகற்றி ஏரிக்குள் தண்ணீரை திருப்பி விட்டனர். அந்தப் பகுதிகளில் தொடர்ந்து தண்ணீர் தேங்காமல் இருக்க பெரிய கால்வாய் ஆக்கிரமிப்புகளை உடனடியாக இடித்து அகற்ற வேண்டும் என்று பொதுமக்கள் கோரிக்கை விடுத்துள்ளனர். சுரங்கப் பாதைகளில் வெள்ளம்: சென்னை புறநகர்ப் பகுதியில் பரங்கிமலை, பழவந்தாங்கல், தில்லைகங்கா நகரில் உள்ள சுரங்கப்பாதைகளில் வெள்ளம் சூழ்ந்தது. புறநகர்ப் பகுதியில் இருந்து சென்னை நகருக்குள் வரும் வாகனங்கள் செல்ல முடியாமல் துண்டிக்கப்பட்டன. மாநகரப் பேருந்துகள் மடுவங்கரை, கிண்டி ரேஸ்கோர்ஸ் வழியாக திருப்பி விடப்பட்டன. அந்தப் பகுதியில் கடும் போக்குவரத்து பாதிப்பு ஏற்பட்டுள்ளது. ஆதம்பாக்கம் காவல் நிலையம் மழை நீரால் சூழப்பட்டது. மோட்டார் மூலம் தண்ணீர் வெளியேற்றப்பட்டு வருகிறது. 500-க்கும் மேற்பட்ட வீடுகள் மழை வெள்ளத்தால் சூழப்பட்டு உள்ளன. அம்பத்தூர் ராஜீவ் நகர், திருமலைப்பிரியா நகர், பானு நகர், கருக்கு, மேனாம்பேடு, தாங்கல் ஏரி, பட்டரைவாக்கம் பகுதியில் சாலையில் 3 அடி வரை மழை நீர் ஓடியதால் ஏராளமான வீடுகளுக்குள் வெள்ளம் புகுந்தது. வீடுகளுக்குள் முழங்கால் அளவு தண்ணீர் தேங்கியதால் பெண்கள், குழந்தைகள் கடும் அவதிப்பட்டனர்.  அம்பத்தூர் தொழிற்பேட்டையில் 500-க்கும் மேற்பட்ட தொழிற்சாலைக்குள் தண்ணீர் புகுந்து குளம் போல் தேங்கியது. அம்பத்தூர் பால் பண்ணை பகுதியிலும் ஏராளமான தெருக்களில் தண்ணீர் தேங்கியது. திருமுல்லைவாயல் பகுதியில் இடுப்பளவுக்கு தண்ணீர் தேங்கியதால் அந்தப் பகுதி மக்கள் கடும் அவதிப்பட்டு வருகின்றனர். கீழ்ப்பாக்கம் டெய்லர்ஸ் ரோடு, டி.பி. சத்திரம், சிந்தாமணி, புரசைவாக்கம் தொலைபேசி நிலையம், கெல்லீஸ் உள்பட பல பகுதிகளில் மழை நீர் வீடுகளைச் சூழ்ந்துள்ளது. வாகனங்களும் செல்ல முடியாத அளவுக்கு சாலைகளில் குளம் போல் தண்ணீர் தேங்கி பின்னர் படிப்படியாக வடிந்தது.  சுவர்கள் இடிந்தன: கொருக்குப்பேட்டையில் உள்ள இந்தியன் எண்ணெய் நிறுவனத்தின் வடக்குப் பகுதி சுற்றுச்சுவர் பலத்த மழை காரணமாக இடிந்து விழுந்தது. இந்த சுற்று சுவர் உள் பக்கமாக இடிந்து விழுந்ததால் யாருக்கும் பாதிப்பு ஏற்படவில்லை. சைதாப்பேட்டை சுடுகாட்டு சுவர் வெள்ளிக்கிழமை காலை இடிந்து விழுந்தது. இதில் அந்தப் பகுதியில் நிறுத்தி வைக்கப்பட்டிருந்த 2 மினி வேன்கள் சேதமடைந்தன. அதுபோல அம்பத்தூர் ராஜீவ்காந்தி நகரில் ஒரு தனியார் நிறுவனத்தின் சுற்றுச்சுவர் இடிந்து விழுந்தது. இதில் அங்கு நிறுத்தி வைக்கப்பட்டிருந்த ஒரு கார் மற்றும் இரு சக்கர வாகனங்கள் சேதமடைந்தன. ஏராளமான மரங்கள் முறிந்தன: சென்னையில் பல இடங்களில் மரங்கள் வேரோடு சாய்ந்தன. ஸ்டான்லி மருத்துவமனை நுழைவாயில் அருகே அசோகா மரம் வேரோடு சாய்ந்தது. கிண்டி ஆளுநர் மாளிகை வளாகத்தில் உள்ள ஒரு மரம் திடீரென பயங்கர சப்தத்துடன் சரிந்து விழுந்தது. இதில் விருந்தினர் மாளிகையில் சேதம் ஏற்பட்டது. அபிராமபுரம் டாக்டர் ரெங்கா சாலை, எழும்பூர் ஹால்ஸ் சாலை ஆகிய இடங்களிலும் மரங்கள் வேரோடு சாய்ந்தன. பெரவள்ளூர் பெரியார் நகர் கார்த்திகேயன் சாலையிலும் மரங்கள் வேரோடு சாய்ந்தன. இதனால் அந்தப் பகுதிகளில் போக்குவரத்து பாதிக்கப்பட்டது. சென்னையில் தொடர் மழை காரணமாக நூற்றுக்கணக்கான மரங்கள் வேரோடு சரிந்து விழுந்ததால் போக்குவரத்துக்கு கடும் இடையூறு ஏற்பட்டது. மாநகராட்சி ஊழியர்கள் உடனுக்குடன் மரங்களை வெட்டி அகற்றினார்கள். சாலைகளில் மழைநீர் வெள்ளம்போல் தேங்கி நிற்பதால் ஆட்டோக்கள் முழுமையாக ஓடவில்லை. பேருந்துகளும் குறைந்த அளவில் இயக்கப்பட்டன. சென்ட்ரல், எழும்பூர் ரயில் நிலையங்களில் ப்ரிபெய்டு ஆட்டோக்கள் முழு அளவில் இயங்கவில்லை. ஆட்டோகள் குறைந்த அளவில் இயக்கப்பட்டதால் 2 முதல் 3 மடங்கு கூடுதல் கட்டணம் வசூலிக்கப்பட்டது. மழை, வெள்ளத்தால் பாதிக்கப்பட்ட பகுதிகளை அமைச்சர்கள் வளர்மதி, கோகுல இந்திரா பி.வேலுமணி ஆகியோர் ஆய்வு செய்தனர். சென்னையில் மழையால் பாதிக்கப்பட்ட 83 ஆயிரம் பேருக்கு அரசு சார்பில் உணவுப் பொட்டலங்கள் வழங்கப்பட்டதாக அமைச்சர்கள் தெரிவித்தனர்.  </description>
</news>
