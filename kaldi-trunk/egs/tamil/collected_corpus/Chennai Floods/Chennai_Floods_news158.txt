<news>
<headline>தமிழகம், புதுச்சேரியில் இடியுடன் கூடிய மழைக்கு வாய்ப்பு: சென்னையில் 100 டிகிரி வெயில்</headline>
<description>
தமிழகம், புதுச்சேரியில் ஒரு சில இடங்களில் வெள்ளிக்கிழமை (ஜூன் 5) இடியுடன் கூடிய மழை பெய்ய வாய்ப்புள்ளதாக வானிலை ஆய்வு மையம் தெரிவித்துள்ளது. இது குறித்து வானிலை ஆய்வு மைய அதிகாரி கூறியதாவது: வியாழக்கிழமை காலை 8.30 மணி வரையிலான கடந்த 24 மணி நேரத்தில், தமிழகத்தில் பரவலாக மழை பதிவாகியுள்ளது. குறிப்பாக, தூத்துக்குடி மாவட்டம் ஸ்ரீவைகுண்டம், திண்டுக்கல் மாவட்டம் வேடசந்தூர் ஆகிய இடங்களில் அதிகபட்சமாக தலா 80 மி.மீட்டர் மழை பதிவாகியுள்ளது. அதற்கு அடுத்தபடியாக மதுரை மாவட்டம், மேட்டுப்பட்டியில் 70 மி.மீ, கழுகுமலை, சிட்டாம்பட்டி, கரூர் மாவட்டம் பஞ்சப்பட்டி ஆகிய இடங்களில் தலா 50 மி.மீ, தக்கலை, குளித்துறையில் தலா 40 மி.மீட்டர் மழை பெய்துள்ளது. வெப்பச் சலனம் காரணமாக, கடந்த சில நாள்களாக தமிழகம், ஆந்திரம், லட்சத்தீவு ஆகிய இடங்களில் பரவலாக மழை பெய்தது. குறிப்பாக, தமிழகத்தின் வட மாவட்டங்களில் பலத்த மழை பதிவாகியது. இந்த நிலையில், லட்சத்தீவு கடல் பகுதியில் காற்றழுத்தத் தாழ்வு நிலை உருவானது. அந்தத் தாழ்வு நிலையானது, தற்போது அதே இடத்தில் நீடிக்கிறது. இதன் காரணமாக, தமிழகம், புதுச்சேரியில் அடுத்த 24 மணி நேரத்தில் ஒரு சில இடங்களில் இடியுடன் கூடிய மழை பெய்யும். சென்னை மாநகரில் வானம் மேக மூட்டத்துடன் காணப்படும். அதிகபட்ச, குறைந்தபட்ச வெப்பநிலை முறையே 99, 84 டிகிரி ஃபாரன்ஹீட்டாக இருக்கும். சென்னையில் 100 டிகிரி: வெப்ப நிலையைப் பொருத்தமட்டில், தமிழகத்தில் வியாழக்கிழமை சென்னை விமான நிலையத்தில் அதிகபட்சமாக 100 டிகிரி ஃபாரன்ஹீட் அளவுக்கு வெயில் பதிவாகியது. அக்னி நட்சத்திரம் காலம் முடிவடைந்த பின்னர், தொடர்ந்து 2-ஆவது நாளாக 100 டிகிரி அளவுக்கு சென்னை மாநகரில் வெயில் பதிவாகியுள்ளது. அதற்கு அடுத்தபடியாக கரூர் பரமத்தி, சென்னை நுங்கம்பாக்கம், பாளையங்கோட்டையில் 98 டிகிரி ஃபாரன்ஹீட் வெப்பம் பதிவாகியது. மற்ற மாவட்டங்களில் 98 டிகிரிக்கும் குறைவாகவே வெயில் பதிவாகியதாக வானிலை ஆய்வு மையம் தெரிவித்துள்ளது. </description>
</news>
