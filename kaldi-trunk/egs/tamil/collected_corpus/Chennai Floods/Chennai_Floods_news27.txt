<news>
<headline>சென்னையில் பலத்த மழை</headline>
<description>
சென்னையில் புதன்கிழமை திடீரென பெய்த பலத்த மழையின் காரணமாக பொதுமக்களின் இயல்பு வாழ்க்கை பாதிக்கப்பட்டது. வெப்பச்சலனத்தின் காரணமாக தமிழகத்தின் பல்வேறு பகுதிகளில் கடந்த சில நாள்களாக மழை பெய்து வருகிறது. சென்னையிலும் மாலை வேளைகளில் தொடர்ந்து மழை பெய்து வருகிறது. இந்த நிலையில், புதன்கிழமை மாலையில் திடீரென பலத்த மழை பெய்தது. பள்ளிகள், அலுவலகங்கள் முடியும் நேரத்தில் திடீரென பலத்த மழை பெய்ததால் ஏராளமான பொதுமக்கள் பாதிக்கப்பட்டனர். கிண்டி, கோடம்பாக்கம், வடபழனி, நந்தம்பாக்கம், எழும்பூர் என பல்வேறு பகுதிகளில் மழையின் காரணமாக சாலைகளில் தண்ணீர் பெருக்கெடுத்து ஓடியது. பல இடங்களில் மழைநீர் தேங்கி நின்றதால் போக்குவரத்து பாதிக்கப்பட்டு, நெரிசல் ஏற்பட்டது. இந்தத் திடீர் மழை குறித்து வானிலை ஆய்வு மைய அதிகாரிகள் கூறியதாவது:  பகலில் நிலவும் அதிக வெப்பத்தின் காரணமாக வெப்பச்சலனம் ஏற்படுகிறது. இதனால் உருவாகும் மேகத்தின் காரணமாகவே மழை பெய்கிறது. தொடர்ந்து வியாழக்கிழமை மாலையும் சென்னையில் மழை பெய்யும் என்று தெரிவித்தனர்.  </description>
</news>
