<news>
<headline>சென்னையிலிருந்து இன்று முதல் மீண்டும் விரைவு ரயில் சேவை: தெற்கு ரயில்வே அறிவிப்பு</headline>
<description>
பலத்த மழை காரணமாக கடந்த 6 நாள்களாக நிறுத்தி வைக்கப்பட்டிருந்த விரைவு ரயில் சேவை திங்கள்கிழமை முதல் தொடங்கப்படும் என்று தெற்கு ரயில்வே பொது மேலாளர் வசிஷ்டா ஜோரி அறிவித்தார். சென்னையில் ஞாயிற்றுக்கிழமை நடைபெற்ற செய்தியாளர்கள் சந்திப்பின்போது அவர், மேலும் கூறியதாவது: சென்னை மாநகரில் பெய்த பலத்த மழை மற்றும் வெள்ளம் காரணமாக டிசம்பர் 1 ஆம் தேதி முதல் 6-ஆம் தேதி வரை சென்ட்ரல், எழும்பூர் ரயில் நிலையங்களில் இருந்து புறப்பட வேண்டிய முக்கிய ரயில்கள் ரத்து செய்யப்பட்டன. ரயில் சேவை மீண்டும் தொடக்கம்: இப்போது மழை வெள்ளத்தால் பாதிப்படைந்த ரயில் தண்டவாளங்கள் அனைத்தும் சரி செய்யப்பட்டுவிட்டன. இதையடுத்து, திங்கள்கிழமை (டிச. 7) முதல் சென்ட்ரல், எழும்பூரில் இருந்து அனைத்து ரயில்களும் வழக்கம்போல் இயக்கப்படும். சென்னையில் பெய்த பலத்த மழையில் அடையாறு ரயில் பாலம் சேதமடைந்தது. அந்தப் பாலம் 4 நாள்களில் சீரமைக்கப்பட்டது. இதேபோல் செங்கல்பட்டிலும் ரயில்வே தண்டவாளம் வெள்ளத்தால் முழுவதுமாக சூழப்பட்டது. மேலும், சென்னை பேசின் பிரிட்ஜ் ரயில் பணிமனையை மழை வெள்ளம் சூழந்தது. இதனால் ரயில் பெட்டிகளை பராமரிக்க முடியாத நிலை ஏற்பட்டது. பெரும் வெள்ளம் பணிமனையை சூழந்ததால், எங்களால் மோட்டார் வைத்து மழை நீரை வெளியேற்ற முடியவில்லை. இப்போது அனைத்தும் சரி செய்யப்பட்டு ரயில் சேவை இயல்பு நிலைக்கு திரும்பியுள்ளது. இனியும் இயற்கை இடர்பாடுகள் வந்தாலும், அதனை எதிர்கொள்ள தெற்கு ரயில்வே தயாராக உள்ளது. இந்த மழை வெள்ளப் பாதிப்பால் தெற்கு ரயில்வேக்கு ஏற்பட்டுள்ள சேதத்தை மதிப்பிடும் பணி இன்னும் தொடங்கவில்லை. ரூ.26 கோடிக்கு கட்டணம் ஒப்படைப்பு: சென்னையில் பலத்த மழை காரணமாக எழும்பூர், சென்ட்ரலில் இருந்து 561 விரைவு ரயில்கள் ரத்து செய்யப்பட்டன. ஆனால், பயணிகளின் நலனை கருத்தில் கொண்டு தமிழகத்தின் பல்வேறு பகுதிகளில் இருந்து 70 சிறப்பு ரயில்கள் இயக்கப்பட்டன. அதில், 44 ஆயிரம் பேர் பயணித்தனர்.  முக்கியமாக டிசம்பர் 4, 5-ஆம் தேதிகளில் 347 புறநகர் ரயில் சேவை இயக்கப்பட்டன. இயற்கை பேரிடர் காரணமாக 5 லட்சத்து 71 ஆயிரம் மக்கள் தங்களது பயணச் சீட்டு முன்பதிவை ரத்து செய்தனர். அவர்களுக்கு ரூ.26 கோடி பயணச் சீட்டு ரத்து கட்டணம் திரும்ப கொடுக்கப்பட்டுள்ளது. அதேபோல 6,500 முன்பதிவில்லா பயணச் சீட்டு எடுத்த பயணிகளுக்கு ரூ.20 லட்சத்துக்கு பயணக் கட்டணம் திரும்ப கொடுக்கப்பட்டுள்ளது. நிவாரணம்: மழை வெள்ளம் காரணமாக ரயில் நிலையங்களில் தங்கிய பயணிகளுக்கு 30 ஆயிரம் உணவுப் பொட்டலங்கள் வழங்கப்பட்டன. அதேபோல ஐஆர்சிடிசி சார்பில் 30 ஆயிரம் பேருக்கு ரயில் நீர் பாட்டில்கள் கொடுக்கப்பட்டது. சென்னை கடற்கரை ரயில் நிலையம் தாற்காலிக முனையமாக பயன்படுத்தப்பட்டது. ரயில்வே பாதுகாப்புப் படையினர் மூலமாக ரயில் நிலையங்களின் பாதுகாப்பும் உறுதி செய்யப்பட்டது. புறநகர் பறக்கும் ரயில் சேவையும் சீராக இயக்கப்பட்டது. ராயபுரம் முனையம்: ராயபுரம் ரயில் நிலையத்தை முனையமாக்கும் முயற்சி இன்னும் முழுமை அடையவில்லை. அதற்கான ஆய்வுப் பணிகள் இன்னும் முடிவடையவில்லை. ஆனால், தாம்பரம் ரயில் நிலையத்தை முனையமாக்கும் பணிகள் தொடர்ந்து நடைபெற்று வருகிறது என்றார் வசிஷ்டா ஜோரி. செய்தியாளர்கள் சந்திப்பின்போது, தெற்கு ரயில்வே தலைமை இயக்க மேலாளர் அனந்தராமன், சென்னை ரயில்வே கோட்ட மேலாளர் அனுபம் சர்மா, முதன்மை வர்த்தக மேலாளர் பிரியம்வதா விஸ்வநாதன் ஆகியோர் உடனிருந்தனர்.  </description>
</news>
