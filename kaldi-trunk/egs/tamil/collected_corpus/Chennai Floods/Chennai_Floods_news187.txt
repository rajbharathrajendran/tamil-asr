<news>
<headline>"அரசின் செயல்பாடுகளை விமர்சிக்கும் தருணம் இதுவல்ல'</headline>
<description>
மழை வெள்ளத்தால் பாதிக்கப்பட்டிருக்கும் நிலையில், தமிழக அரசின் செயல்பாடுகள் குறித்து விமர்சிக்கும் தருணம் இதுவல்ல என்று கொங்குநாடு மக்கள் தேசியக் கட்சி (கொமதேக) பொதுச் செயலாளர் ஈ.ஆர்.ஈஸ்வரன் தெரிவித்துள்ளார்.  இதுகுறித்து திருப்பூரில் செய்தியாளர்களிடம் அவர் கூறியது: வெள்ளத்தால் பாதிக்கப்பட்ட மக்களுக்காக எங்களது கட்சி சார்பில் சேகரிக்கப்பட்ட நிவாரணப் பொருள்கள் சென்னையில் உள்ள நிர்வாகிகள் மூலமாக விநியோகிக்கப்படுகின்றன. சென்னையில் வெள்ளத்தால் மக்கள் பாதிக்கப்பட்டதற்கு ஆக்கிரமிப்புகளே முக்கிய காரணம். அடையாறு ஆற்றின் பக்கவாட்டில் முழுவதுமாக ஆக்கிரமிப்புகள் நிறைந்து, தண்ணீர் செல்ல வழியே இல்லாத நிலை காணப்பட்டது. தமிழகத்தில் வெள்ளத்தால் ஏற்பட்ட இந்த பாதிப்பு, நீர் நிலைகள் ஆக்கிரமிப்பு நமக்கு சொல்லிக் கொடுத்த பாடம் என்பதை மறுக்க முடியாது. ஏன் இந்த நிலை வந்தது என்பதை இனியாவது மக்கள் உணர வேண்டும். நொய்யலில் ஆக்கிரமிப்புகள்: சென்னையைப் போலவே திருப்பூரிலும் நொய்யல் ஆற்றில் ஆக்கிரமிப்புகள் அதிகமாக உள்ளன. இங்கு, பலத்த மழை பெய்தால், சென்னையில் ஏற்பட்ட பாதிப்பைக் காட்டிலும் மிகவும் மோசமான பாதிப்புகள் ஏற்படும். அதற்கு முன்னதாகவே நொய்யலில் உள்ள ஆக்கிரமிப்புகளை அகற்ற நடவடிக்கை எடுக்கப்பட வேண்டும். இதற்காகத் தொடர்ந்து குரல் கொடுப்போம். வெள்ள பாதிப்பின் தாக்கம், மீட்புப் பணிகள் குறித்து அரசு மீது சுமத்தப்பட்ட குற்றச்சாட்டுகள் தேர்தலில் எதிரொலிக்கும் என்பதை ஏற்றுக் கொள்ள முடியாது. அரசு அதிகாரிகள் வேலை செய்தார்கள் என்பதை மறுக்க முடியாது. ஆனால், வெள்ள பாதிப்பு யாரையும் ஒருங்கிணைந்து செயல்பட முடியாமல் செய்து விட்டது. மாநில அரசின் செயல்பாடுகள் குறித்து விமர்சிக்கும் தருணம் இதுவல்ல; அனைவரும் ஒற்றுமையுடன் செயல்பட வேண்டிய நேரமிது. இளைஞர்கள், தன்னார்வலர்களால் அதிகமானோர் காப்பாற்றப்பட்டுள்ளனர். திருப்பூரில் புதிதாகக் கட்டப்பட்டுள்ள மாவட்ட ஆட்சியர் அலுவலகத்துக்கு திருப்பூர் குமரனின் பெயர் சூட்டப்பட வேண்டும் என்றார்.  </description>
</news>
