<news>
<headline>அடை மழையால் வீடுகளில் முடங்கிய பொதுமக்கள்</headline>
<description>
பலத்த மழை காரணமாக சென்னை, புறநகரின் அனைத்துப் பகுதிகளிலும் மழைநீர் சூழ்ந்துள்ளது. இதனால், பெரும்பாலான பொதுமக்கள் ஞாயிற்றுக்கிழமை வெளியே வராமல் வீட்டுக்குள்ளேயே முடங்கினர். வட கிழக்குப் பருவ மழை தீவிரமடைந்துள்ளதால், சென்னை உள்பட தமிழகம் முழுவதும் பலத்த மழை பெய்து வருகிறது. கடந்த வாரத்தின் இறுதி நாள்களில், சென்னை, புறநகர்ப் பகுதிகளில் பலத்த மழை பெய்தது. இதையடுத்து, மாநகர சாலைகளில் மழை நீர், வெள்ளம் போல் பெருக்கெடுத்தது. உட்புறச் சாலைகள் மட்டுமின்றி, அனைத்துப் பிரதான சாலைகளிலும் முழங்கால் அளவுக்கு மழை நீர் தேங்கியது.  தொடர்ந்து சனிக்கிழமை நள்ளிரவு வரை சாரல் மழை பெய்தது. சிறிது நேரம் இடைவெளிக்குப் பின்னர், இரவு 12 மணிக்குப் பிறகு மீண்டும் பெய்யத் தொடங்கியது. ஞாயிற்றுக்கிழமை நள்ளிரவும் தொடர்ந்தது. நாள் முழுவதும் விடாமல் பெய்த மழையால், சென்னையில் உள்ள பெரும்பாலான சுரங்கப் பாதைகளில் மழைநீர் தேங்கியது.  இதனால் அந்த வழியாகச் செல்ல முடியாமல் பாதசாரிகளும், வாகன ஓட்டிகளும் சிரமப்பட்டனர்.  வாகனங்கள் பழுது: பலத்த மழை காரணமாக கோயம்பேடு ஜவஹர்லால் நேரு சாலை, தியாகராயநகர் உஸ்மான் சாலை, நுங்கம்பாக்கம் நெடுஞ்சாலை, கே.கே.நகர் பி.டி. ராஜன் சாலை உள்ளிட்ட சென்னை நகரின் பிரதான சாலைகளில் பொதுமக்கள் நடக்கவே முடியாத அளவுக்கு தண்ணீர் வழிந்தோடியது. குறிப்பாக இருசக்கர வாகனங்களின் சென்றவர்கள் கடும் சிரமத்துக்கு உள்ளாகினர்.  தியாகராயநகர், கோயம்பேடு, அடையாறு உள்ளிட்ட பகுதிகளில் தேங்கிய தண்ணீரால் வாகன ஓட்டிகள் மேற்கொண்டு பயணிக்க முடியாமல் திணறினர். அதையடுத்து தேங்கிய தண்ணீருக்கிடையே பயணித்த கார், வேன் ஆகிய வாகனங்களில் தண்ணீர் புகுந்து பழுது ஏற்பட்டதால் வாகனங்களின் உரிமையாளர்கள் பொதுமக்கள் சிலரது உதவியுடன் அவற்றைத் தள்ளிச் சென்றனர். வெறிச்சோடிய திரையரங்குகள்: விடுமுறை நாள்களில் வடபழனி, ராயப்பேட்டை, வேளச்சேரி, அண்ணாசாலை உள்பட சென்னையின் முக்கியப் பகுதிகளில் உள்ள வணிக வளாகங்களில் பொதுமக்கள் கூட்டம் அதிகமாகக் காணப்படும். குறிப்பாக திரையரங்குகளில் மக்கள் வெள்ளம் நிரம்பி வழியும். ஆனால், தொடர் மழையால் வணிக வளாகங்கள், திரையரங்குகள், கடற்கரை உள்பட பொதுமக்கள் அதிகம் கூடுமிடங்கள் வெறிச்சோடிக் காணப்பட்டன. இதேபோல் கோயம்பேடு புறநகர் பேருந்து நிலையத்தில் மாநகரின் பல்வேறு பகுதிகளுக்கு இயக்கப்பட்ட பேருந்துகளில் பயணிகள் கூட்டம் மிகவும் குறைவாகவே இருந்தது. மேலும் புறநகர், மெட்ரோ ரயில்களிலும் குறைவான அளவிலேயே பொதுமக்கள் பயணித்தனர்.  நீரை வெளியேற்றும் பணி தீவிரம்: புறநகர் பகுதிகளான வியாசர்பாடி, வண்ணாரப்பேட்டை, ராயபுரம், கொளத்தூர், வில்லிவாக்கம், ஓட்டேரி, மாங்காடு ஆகியப் பகுதிகளில் தேங்கிய மழைநீர் ஓரளவுக்கே வடிந்திருந்தது. கொளத்தூர் வனசக்தி நகர், சரஸ்வதி நகர் உள்ளிட்ட பகுதிகளிலும் காலிமனைகள் அதிக அளவில் இருந்ததால் அங்கு தேங்கிய மழைநீர் சாலைகளிலும் அடுக்குமாடி குடியிருப்புகளிலும் புகுந்தன. இந்த தண்ணீரும் வடியாமலேயே தேங்கி நின்றது. பலத்த மழையுடன் வெளிச்சம் குறைவாக இருந்ததால், சென்னை நகரம் பகலிலேயே இருள் சூழ்ந்தது போல் காணப்பட்டது. பெரும்பாலான வாகனங்கள் முகப்பு விளக்குகளை எறிய விட்டபடியே சென்றன.  கீழ்ப்பாக்கம், புரசைவாக்கம், பாரிமுனை, அண்ணாநகர், சூளைமேடு, கொடுங்கையூர், மாதவரம், கிண்டி, சைதாப்பேட்டை, மாம்பலம், வடபழனி, போரூர், தாம்பரம் போன்ற பகுதிகளில் உள்ள பிரதான சாலைகளில் தேங்கியிருந்த மழைநீரை வெளியேற்றும் பணியில் குடிநீர் வாரியம், மாநகராட்சி பணியாளர்கள் விடிய விடிய ஈடுபட்டு வருகின்றனர்.  </description>
</news>
