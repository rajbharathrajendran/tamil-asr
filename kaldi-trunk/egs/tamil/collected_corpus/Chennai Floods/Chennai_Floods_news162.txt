<news>
<headline>முழுப் பயணச் சீட்டு கட்டணமும் திரும்ப கிடைக்கும்: தெற்கு ரயில்வே</headline>
<description>
சென்னையில் பெய்த பலத்த மழை காரணமாக டிசம்பர் 1 முதல் டிசம்பர் 5 ஆம் தேதி வரை ரத்து செய்யப்பட்ட ரயில்களுக்கான பயணச் சீட்டுக் கட்டணம் முழுவதுமாக திரும்ப வழங்கப்படும் என்று தெற்கு ரயில்வே தெரிவித்தது. இது குறித்து தெற்கு ரயில்வே வெள்ளிக்கிழமை வெளியிடப்பட்ட செய்திக் குறிப்பு: பலத்த மழை காரணமாக டிசம்பர் 1 முதல் டிசம்பர் 5-ஆம் தேதி வரை பல்வேறு ரயில்கள் ரத்து செய்யப்பட்டன. ரத்து செய்யப்பட்ட ரயிலில் முன்பதிவு செய்திருந்த பயணிகளுக்கு முழுத் தொகையும் திரும்ப வழங்கப்படும். முன்பதிவு செய்திருந்த பயணிகள், தங்களது ரயில் முன்பதிவு விவரங்களை டிடிஆர்(Ticket Deposit Receipt) படிவத்தை நிரப்பி 10 நாள்களுக்குள் அனுப்ப வேண்டும். இதனை CHIEF COMMERCIAL MANAGER Refunds Southern Railway,Park Town, Chennai--600 003 என்ற முகவரிக்கு அனுப்ப வேண்டும் என தெரிவிக்கப்பட்டுள்ளது. இந்த முன்பதிவு பணம் 30 நாள்களுக்குள் பயணிகளுக்குத் திரும்ப வழங்கப்படும் என்றும் அறிவிக்கப்பட்டுள்ளது. </description>
</news>
