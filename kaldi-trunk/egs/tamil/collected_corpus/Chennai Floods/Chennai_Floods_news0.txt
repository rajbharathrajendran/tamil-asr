<news>
<headline>வங்கக் கடலில் நீடிக்கும் காற்றழுத்தத் தாழ்வு நிலை: அடுத்த 3 நாள்களுக்கு மிக பலத்த மழை எச்சரிக்கை</headline>
<description>
இலங்கை, வட தமிழகத்தை ஒட்டிய தென்மேற்கு வங்கக் கடலில் நீடிக்கும் காற்றழுத்தத் தாழ்வு நிலையால், டெல்டா மாவட்டங்கள், கோவை, நீலகிரியில் வியாழக்கிழமை மிக பலத்த மழை பெய்யும். கடலோர மாவட்டங்களில், அடுத்த 3 நாள்களுக்கு பலத்த அல்லது மிகப் பலத்த மழை பெய்யும் என வானிலை ஆய்வு மையம் எச்சரித்துள்ளது. இதுகுறித்து, சென்னை வானிலை ஆய்வு மைய இயக்குநர் எஸ்.ஆர்.ரமணன் புதன்கிழமை கூறியதாவது: இலங்கை, வட தமிழகம் ஒட்டியுள்ள தென்மேற்கு வங்கக் கடலில், செவ்வாய்க்கிழமை நிலவிய காற்றழுத்த தாழ்வானது, புதன்கிழமை காலை 8.30 மணியளவில் தொடர்ந்து அதே இடத்தில் நீடிக்கிறது. இந்த நிகழ்வின் காரணமாக, தமிழகம், புதுச்சேரியில் பெரும்பாலான இடங்களில் மழை பதிவாகியுள்ளது. குறிப்பாக, வட கோடி மாவட்டங்களான சென்னை, திருவள்ளூர், காஞ்சிபுரத்தில் மிக பலத்த மழை பெய்துள்ளது. மிக பலத்த மழைக்கு வாய்ப்பு: அடுத்த 24 மணி நேரத்தில், தமிழகம், புதுச்சேரியில் பெரும்பாலான இடங்களில் மழையை எதிர்பார்க்கலாம். இருப்பினும், தமிழகம், புதுச்சேரியில் ஓரிரு இடங்களில் பலத்த, மிக பலத்த மழை இருக்கும். கணினி சார்ந்த கணிப்புகள்படி, டெல்டா மாவட்டங்களிலும், கடலூர், தஞ்சை, திருவாரூர், நாகை, மலை பகுதிகளான கோவை, நீலகிரி ஆகிய இடங்களில், ஓரிரு இடங்களில் மிக பலத்த மழை பெய்ய வாய்ப்புள்ளது.  தரைக்காற்று வீசும்: சென்னை மாநகரைப் பொருத்தவரை, பொதுவாக வானம் மேக மூட்டத்துடன் காணப்படும். மாநகரில் விட்டு விட்டு மழை இருக்கும். ஒரு சில நேரங்களில் பலத்த மழை பெய்யவும் வாய்ப்புண்டு. ஒரு சில நேரங்களில், மாநகரில் பலத்தத் தரைக்காற்று வீசும். எச்சரிக்கை: தென்தமிழகம், புதுச்சேரி, வட தமிழகம், தெற்கு ஆந்திர கடலோரப் பகுதிகளில், தென்கிழக்கு, வடகிழக்கு, கிழக்கு ஆகிய திசையிலிருந்து மணிக்கு 45 முதல் 55 கி.மீ வேகத்தில் பலத்த காற்று வீசக்கூடும்.  3 நாள்களுக்கு பலத்த மழை: இந்த நிகழ்வின் காரணமாக, அடுத்து வரும் 3 நாள்களுக்கு நல்ல மழையை எதிர்பார்க்கலாம். கடலோர மாவட்டங்களில், வியாழக்கிழமை ஓரிரு இடங்களில் பலத்த, மிக பலத்த மழை இருக்கும். அதைத்தொடர்ந்து, வெள்ளிக்கிழமை, சனிக்கிழமை ஆகிய நாள்களில், ஓரிரு இடங்களில் பலத்த, மிக பலத்த மழை பெய்யும். வியாழக்கிழமை முதல் சனிக்கிழமை வரை, உள் மாவட்டங்களில் பலத்த மழை பெய்ய வாய்ப்புண்டு என்றார் எஸ்.ஆர்.ரமணன்.114 ஆண்டுகளுக்குப் பின் டிசம்பரில் அதிக மழை வங்கக் கடலில் உருவான காற்றழுத்தத் தாழ்வு நிலையால், சென்னை, திருவள்ளூர், காஞ்சிபுரம் ஆகிய 3 மாவட்டங்களில், செவ்வாய்க்கிழமை பலத்த மழை பதிவானது. குறிப்பாக, சென்னை மாவட்டத்தில் ஒரே நாளில் 275 மி.மீட்டர் மழை பதிவானது. இதற்கு முன்னர் வட கிழக்குப் பருவ மழை காலத்தில், கடந்த 1901 -ஆம் ஆண்டு டிசம்பர் மாதத்தில் ஒரே நாளில் (10-ஆம் தேதி) 262 மி.மீட்டர் அளவுக்கு மழை பதிவானது. ஆனால், அந்த மழை அளவைவிட நிகழாண்டு டிசம்பரில் சென்னையில் ஒரே நாளில் மிக அதிக அளவு மழை பதிவாகியுள்ளது என வானிலை ஆய்வு மையம் குறிப்பிட்டுள்ளது. காரணம் என்ன? இலங்கை, வட தமிழகத்தை ஒட்டியுள்ள தென் மேற்கு வங்கக் கடலில், காற்றழுத்தத் தாழ்வு நிலை மையம் கொண்டுள்ளது. புதன்கிழமை காலை 8.30 மணியளவில், தொடர்ந்து அதே இடத்தில் இது நீடிக்கிறது. இந்தத் தாழ்வு நிலை காரணமாக தான், மேகங்கள் உருவாகி மழை பொழிகிறது. இந்தத் தாழ்வு நிலையின் தொடர்புடைய ஒரு மேல் பகுதியானது, உள் மாவட்டங்களை நோக்கி காணப்படுகிறது. ஆகையால், தமிழகம், புதுச்சேரியில் வியாழக்கிழமை பெரும்பாலான இடங்களிலும் மழை பெய்யும். ஓரிரு இடங்களில் பலத்த, மிகப் பலத்த மழை பெய்யும் எனவும் அறிவிக்கப்பட்டுள்ளது.  இதேபோல, தாழ்வு நிலையுடன் தொடர்புடைய சுழற்சியானது, உள் பகுதியை நோக்கி வந்துள்ளதால், டெல்டா மாவட்டங்கள், கடலூர், கோவை, நீலகிரி ஆகிய மாவட்டங்களுக்கு வியாழக்கிழமை(டிச.3) மிக பலத்த மழைக்கு வாய்ப்புள்ளது எனவும் எச்சரிக்கை விடுக்கப்பட்டுள்ளது. வங்கக் கடலில் உருவான தாழ்வு நிலையை பொருத்தவரை, காற்றின் போக்கை வைத்தே கணிக்க முடியும். செவ்வாய்க்கிழமையன்று ஒப்பிட்டுப் பார்த்தால், காற்றானது கிழக்கு திசையிலிருந்து வீசுகிறது. இங்கிருந்து காற்று வீசுவதால், சென்னை மாநகரை நோக்கி அதிகளவில் நிறைய மேக கூட்டங்கள் உருவாகி வந்து கொண்டிருக்கின்றன. இதன் காரணமாக, சென்னையில் விட்டு விட்டு மழை இருக்கும். ஒரு சில நேரங்களில் பலத்த மழைக்கு வாய்ப்புள்ளது என்றார் சென்னை வானிலை ஆய்வு மைய இயக்குநர் எஸ்.ஆர்.ரமணன். </description>
</news>
