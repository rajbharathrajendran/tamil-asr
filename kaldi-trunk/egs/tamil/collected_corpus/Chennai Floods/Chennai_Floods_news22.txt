<news>
<headline>தெற்கு அந்தமானில் புதிய காற்றழுத்தத் தாழ்வு நிலை: கடலோர மாவட்டங்களில் கன மழைக்கு வாய்ப்பு</headline>
<description>
தெற்கு அந்தமான் கடலில் புதிதாக உருவாகியுள்ள காற்றழுத்தத் தாழ்வு நிலையால், வட கடலோர மாவட்டங்களில் மீண்டும் பலத்த மழை பெய்யும் வாய்ப்புள்ளது என வானிலை ஆய்வு மையம் அறிவித்துள்ளது. இதுகுறித்து, சென்னை வானிலை ஆய்வு மைய இயக்குநர் எஸ்.ஆர்.ரமணன் கூறியதாவது: தென் மேற்கு வங்கக் கடல், அதை ஒட்டியப் பகுதியில் நிலை கொண்டிருந்த காற்றழுத்தத் தாழ்வு நிலையானது, ஞாயிற்றுக்கிழமை தென்மேற்கு வங்கக் கடல், அதை ஒட்டிய இலங்கையில் காற்றழுத்தத் தாழ்வு நிலையாகவே நீடிக்கிறது. அதைத் தொடர்ந்து, தென் கிழக்கு வங்கக் கடல், அதை ஒட்டிய தெற்கு அந்தமான் கடல் பகுதியில், புதிதாக காற்றழுத்தத் தாழ்வு நிலை உருவாகியுள்ளது. அடுத்த 24 மணி நேரத்தில், தென்மேற்கு வங்கக் கடல், அதை ஒட்டிய தென் கிழக்கு வங்கக் கடல் பகுதியில், அது காற்றழுத்தத் தாழ்வு பகுதியாக மாறும் என எதிர்பார்க்கப்படுகிறது. இதன் காரணமாக, அடுத்த 24 மணி நேரத்தில் தமிழகம், புதுச்சேரியில் ஒரு சில இடங்களில் மழை பெய்யும்.  மாநிலத்தின் வட கடலோர மாவட்டங்களில், ஓரிரு இடங்களில் பலத்த மழை இருக்கும். அடுத்து வரும் நாள்களில், ஓரிரு இடங்களில் பலத்த, மிகப் பலத்த மழை பெய்யும் வாய்ப்புள்ளது. அதே போல், தமிழகத்தின் உள் மாவட்டங்களில் ஓரிரு இடங்களிலும் பலத்த மழை இருக்கும். சென்னை மாநகரைப் பொருத்தவரை, பொதுவாக வானம் மேக மூட்டத்துடன் காணப்படும். நகரில் ஒரு சில நேரங்களில் மழை அல்லது இடியுடன் கூடிய பலத்த மழை பெய்யவும் வாய்ப்புண்டு. மீண்டும் பலத்த மழை: அந்தமான் அருகே உருவாகும் காற்றழுத்தத் தாழ்வு நிலையால், பெரும்பாலும் சென்னை, ஆந்திரத்தின் சில பகுதிகளில் அதிகளவு மழை பெய்யும்.  இப்போது, இலங்கை அருகேயும், அந்தமான் அருகேயும் இரு வேறு காற்றழுத்த தாழ்வு நிலை உருவாகி இருப்பதால், தென் மாவட்டம், வட மாவட்டங்களில் மீண்டும் பலத்த மழை பெய்யும் வாய்ப்பு உள்ளது. மழை நிலவரம்(மி.மீட்டரில்): கடந்த 24 மணி நேரத்தில், தமிழகத்தில் கன்னியாகுமரி, திருநெல்வேலி, காஞ்சிபுரம், நாகை, திருவள்ளூர் ஆகிய மாவட்டங்களில் ஓரிரு இடங்களில் மட்டுமே மழை பதிவானது. இதில் அதிகபட்சமாக கன்னியாகுமரி மாவட்டம் பூதப்பாண்டியில் 40 மி.மீ, திருநெல்வேலி மாவட்டம் பாபநாசத்தில் 30 மி.மீ, காஞ்சிபுரம் மாவட்டம் கேவிகே காட்டுக்குப்பம், மகாபலிபுரம், திருநெல்வேலி மாவட்டம் செங்கோட்டையில் தலா 20 மி.மீ, கன்னியாகுமரி மாவட்டம் மயிலாடி, நாகர்கோயில், நாகை மாவட்டம் மயிலாடுதுறை, காஞ்சிபுரம் மாவட்டம் செங்கல்பட்டு, கேளம்பாக்கம், திருவள்ளூர் மாவட்டம் தாமரைப்பாக்கம் ஆகிய இடங்களில் தலா 10 மி.மீட்டர் மழை பதிவானது என்றார் எஸ்.ஆர்.ரமணன். மாலையில் மழை: வடகிழக்குப் பருவ மழை தொடங்கியது முதல், சென்னை உள்பட மாநிலம் முழுவதும் பலத்த மழை பெய்தது.  கடந்த ஒரு வாரமாக, சென்னை, சுற்றுப்புறப்பகுதியில் மழை ஓய்ந்திருந்தது. இந்த நிலையில், சென்னையில் எழும்பூர், பாரிமுனை உள்ளிட்ட மாநகரின் முக்கியப் பகுதியில் ஞாயிற்றுக்கிழமை மாலையில் மிதமான மழை பெய்தது.    </description>
</news>
