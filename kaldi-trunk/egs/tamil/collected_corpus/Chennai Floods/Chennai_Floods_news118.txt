<news>
<headline>மாமல்லபுரம் அருகே கரையைக் கடந்தது புயல்;  5 பேர் உயிரிழப்பு!</headline>
<description>
வங்கக் கடலில் உருவான "நிலம்' புயல் புதன்கிழமை மாலை சென்னையை அடுத்த மாமல்லபுரம் அருகே கரையைக் கடந்தது.  கரையைக் கடந்த புயல் தொடர்ந்து வடமேற்காக நகர்ந்து வேலூர் மாவட்டம் வழியாக ஆந்திரத்துக்கு சென்று பலவீனம் அடையும் என்று சென்னை வானிலை ஆய்வு மையம் அறிவித்துள்ளது.  புயல் கரையைக் கடக்கும்போது மழையுடன் 80 கி.மீ. வேகத்தில் அசுர பலத்துடன் சூறைக்காற்று வீசியது. கடலில் ராட்சத அலைகள் பெரும் சீற்றத்தோடு 6 அடி உயர்த்துக்கு எழுந்தன. பலத்த காற்று காரணமாக சென்னை உள்ளிட்ட வட மாவட்டங்களில் 1000க்கும் மேற்பட்ட மரங்கள், மின் கம்பங்கள் முறிந்து விழந்தன. கனமழை மற்றும் புயல் தாக்குதல் காரணமாக வட மாவட்டங்களில் இதுவரை 5 பேர் உயிரிழந்து விட்டனர். புயல் அபாயத்தை அடுத்து சென்னை உள்ளிட்ட வட கடலோர மாவட்டங்களில் அரசு அலுவலகங்கள், நீதிமன்றங்களுக்கு புதன்கிழமை பிற்பகல் விடுமுறை விடப்பட்டது. ஏற்கெனவே பள்ளி, கல்லூரிகளுக்கு விடுமுறை விடப்பட்டிருந்தது. மேலும் புயல் வீசும்போது பொதுமக்கள் 5 மணி நேரத்துக்கு வீட்டை விட்டு வெளியே வரவேண்டாம் என எச்சரிக்கப்பட்டனர். சென்னையில் பல இடங்களில் மின்விளக்கு கம்பங்கள் சாய்ந்து விழுந்ததால் அப்பகுதிகளில் மின்விநியோகம் முற்றிலும் தடைபட்டது. இதன் காரணமாக சென்னை, பாண்டிச்சேரியின் பெரும்பாலான பகுதிகள் இருளில் மூழ்கின.  புயல் காரணமாக கடலூர் உள்ளிட்ட வட கடலோர மாவட்டங்களில் கடந்த 2 நாள்களாக கனமழை பெய்து வந்தது. கனமழையால் டெல்டா மாவட்டங்களில் 1.60 லட்சம் ஹெக்டேர் சம்பா பயிர்கள் நீரில் மூழ்கின. அந்தமான் கடலில் உருவான காற்றழுத்தத் தாழ்வு மண்டலம் செவ்வாய்க்கிழமையன்று புயலாக மாறியது. வடமேற்காக நகர்ந்து வந்த புயல் சென்னையை அடுத்த மாமல்லபுரம் அருகே புதன்கிழமை மாலை 5 மணிக்கு கரையைக் கடக்கத் தொடங்கியது. இந்த நிகழ்வு ஒரு மணிநேரம் நீடித்தது. அப்போது பலத்த சூறைக்காற்று வீசியது. இயல்பு வாழ்க்கை பாதிப்பு: புயல் காரணமாக கடலோர மாவட்டங்களில் மழை தொடர்ந்து பெய்து கொண்டே இருந்தது. பலத்த காற்று மற்றும் மழை காரணமாக கடலோர மாவட்டங்களில் இயல்பு வாழ்க்கை பாதிக்கப்பட்டது. சாலைகளில் வாகன ஓட்டிகளும், நடந்து செல்பவர்களும் மிகுந்த சிரமத்துக்குள்ளாகினர்.  கடல் கொந்தளிப்பு: சென்னை, புதுச்சேரி, கடலூர் கடற்கரைகளில் கடல் மிகுந்த கொத்தளிப்புடன் காணப்பட்டது. சுமார் 6 அடிக்கும் மேலாக எழுந்து அலைகள் அச்சத்தை ஏற்படுத்தின. கடல் சீற்றம் காரணமாக கடற்கரை ஓரங்களில் வசிக்கும் மீனவக் குடும்பங்களைச் சேர்ந்தவர்கள் பாதுகாப்பு கருதி வேறு இடத்துக்கு மாற்றப்பட்டனர்.  சென்னையில் 100-க்கும் மேற்பட்ட மரங்கள் சாலைகளில் விழுந்து கிடந்தன. தகவல் அறிந்து வந்த மாநகராட்சி பணியாளர்கள், தீயணைப்புத் துறையினர் ஒவ்வொன்றாக அப்புறப்படுத்தினர். இதன் காரணமாக நகரின் பல்வேறு முக்கிய சாலைகளில் கடும் போக்குவரத்து நெரிசல் ஏற்பட்டது. சூறாவளிக் காற்றுடன் புயல் கரையைக் கடக்கும் என அறிவிப்பு வெளியானதால் புதன்கிழமை பிற்பகலில் மக்கள் ஆர்வமிகுதியில் வேடிக்கை பார்க்க பலர் கடற்கரைகளில் கூடினர். புயல் எச்சரிக்கை விடப்பட்டதால் கடலுக்கு அருகில் செல்ல தடை விதிக்கப்பட்டிருந்து. கடல் சீற்றம் காரணமாக அலைகள் 500 அடிக்கும் மேல் முன்னால் வந்ததால் ஒரு சில இடங்களில் கடல்நீர் புகுந்தது. பட்டினப்பாக்கம், கோவளம் உள்ளிட்ட இடங்களில் உள்ள குடிசைப் பகுதிகளில் கடல்நீர் உள்ளே புகுந்தது. சென்னையில் தாழ்வான பகுதிகளில் வசித்த 5000-க்கும் மேற்பட்டவர்கள் பாதுகாப்பான இடங்களுக்கு வெளியேற்றப்பட்டனர். புயல் எச்சரிக்கையைத் தொடர்ந்து சென்னைத் துறைமுகத்தில் 8ஆம் எண் எச்சரிக்கைக் கூண்டு ஏற்றப்பட்டது. நிலம் புயலால் சென்னையில் நடுக்கடலில் நிறுத்தப்பட்டிருந்த "எம்.டி.பிரதிபா காவேரி' என்ற ஆயில் டேங்கர் கப்பல் சென்னை பட்டினப்பாக்கம் அருகே புதன்கிழமை கரையைத் தட்டியது. இந்தக் கப்பலில் இருந்து தப்ப முயன்ற ஒருவர் நீரில் மூழ்கி இறந்தார். 6 பேரை காணவில்லை.  விடுமுறை: புயல் கரையைக் கடக்கும் நேரத்தில் மோசமான வானிலை ஏற்படும் என்பதால் நீதிமன்றங்களுக்கு புதன்கிழமை பிற்பகலில் விடுமுறை விடப்பட்டது. சென்னையில் பெரும்பாலானஅலுவலகங்களும் பிற்பகல் 3 மணிக்கு மேல் இயங்கவில்லை. 4 பேர் உயிரிழப்பு: புயல் மற்றும் கனமழைக்கு இதுவரை 4 பேர் உயிரிழந்து விட்டனர். அரக்கோணம் அருகே முதூர் கிராமத்தைச் சேர்ந்த மகிழேந்தி என்ற சிறுவன் உயிரிழந்தார். திருவண்ணாமலை மாவட்டத்தில் சுவர் இடிந்து ரவி (30) என்பவரும், விழுப்புரத்தில் மின்சாரம் தாக்கி தாமரை செல்வியும் உயிரிழந்தனர். இதுபோல் திருவள்ளூர் மாவட்டம் ஆரணியில் அருகே மரம் விழுந்து யோகலெட்சுமி என்று சிறுமி உயிரிழந்தார்.  மின் உற்பத்தி குறைந்தது: தொடர் மழையின் காரணமாக நெய்வேலி அனல் மின்நிலையத்தில் மின் உற்பத்தி பாதிக்கப்பட்டுள்ளது. இதனால், மின் உற்பத்தி 700 மெகாவாட் குறைந்துள்ளதாக அனல் மின்நிலைய அதிகாரிகள் தெரிவித்தனர். கனமழையால் பரவனாற்றில் வெள்ளம் ஏற்பட்டுள்ளாதல் சிதம்பரம் மயிலாடுதுறை மார்க்கமாக செல்லும் ரயில்கள் நிறுத்தப்பட்டன. புயல் அபாயத்தை அடுத்து கல்பாக்கம் அணு மின் நிலையத்தில் உரிய பாதுகாப்பு ஏற்பாடுகள் செய்யப்பட்டிருந்தன.  வானிலை முன்னறிவிப்பு: புயல் கரையைக் கடந்தபோதும், விழுப்புரம், திருவண்ணாமலை, தருமபுரி உள்ளிட்ட உள்புற மாவட்டங்களில் மழை பாதிப்பு இருக்கும் என வானிலை ஆராய்ச்சி மையம் தெரிவித்துள்ளது. வெள்ளிக்கிழமை (நவ.2) தமிழகம் முழுவதும் மழை பெய்ய வாய்ப்புள்ளது.</description>
</news>
