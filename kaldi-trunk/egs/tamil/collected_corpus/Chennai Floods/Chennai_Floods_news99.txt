<news>
<headline>கடலோர மாவட்டங்களில் பலத்த மழைக்கு வாய்ப்பு</headline>
<description>
தென்மேற்கு வங்கக் கடலில் உருவாக்கி உள்ள புதிய மேலடுக்கு சுழற்சி காரணமாக, தமிழகத்தின் கடலோர மாவட்டங்களில் பலத்த மழை பெய்யும் என வானிலை ஆய்வு மையம் தெரிவித்துள்ளது. இது குறித்து வானிலை ஆய்வு மைய இயக்குநர் ரமணன் வெள்ளிக்கிழமை செய்தியாளர்களிடம் கூறியதாவது:  தென் மேற்கு வங்கக் கடலில் உருவான மேலடுக்கு சுழற்சி தொடர்ந்து அதே இடத்தில் நிலை கொண்டுள்ளது. இதனால், தமிழகத்தின் கடலோர மாவட்டங்களில் பலத்த மழை பெய்ய உள்ளது. மேலும், உள் மாவட்டங்களில் ஆங்காங்கே மழை பெய்யவும் வாய்ப்புள்ளது. சென்னையில் வானம் மேக மூட்டத்துடன் காணப்படும். ஒரு சில இடங்களில் மழை பெய்ய வாய்ப்புள்ளது என்றார். "புயலால் பாதிப்பு இல்லை' கடந்த சில நாள்களுக்கு முன் அரபிக்கடலில் உருவாகி இருந்த காற்றழுத்தத் தாழ்வு மண்டலம் வலுவடைந்து தற்போது, புயலாக மாறி உள்ளது. இதற்கு "மேக்' என பெயர் வைக்கப்பட்டுள்ளது. இந்தப் புயல் காரணமாக தமிழகத்துக்கு பாதிப்பு ஏற்படாது என்று வானிலை ஆய்வு மைய வட்டாரங்கள் தெரிவித்தன. மழை பதிவு (மி.மீட்டரில்): கடந்த 24 மணி நேரத்தில், தமிழகத்தில் அதிகபட்சமாகக் நாகப்பட்டினத்தில் 29.7 மி.மீ. மழையும், வால்பாறையில் 26.6 மழையும், கரூர் பரமத்தியில் 26.4 மழையும், பாளையங்கோட்டையில் 17 மி.மீ. மழையும் பதிவாகியுள்ளது.  </description>
</news>
