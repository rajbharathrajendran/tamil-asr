<news>
<headline>தண்டவாளத்தில் மரம் விழுந்ததால் மின்சார ரயில் சேவை 2 மணி நேரம் பாதிப்பு</headline>
<description>
பலத்த மழை காரணமாக சென்னை பல்லாவரம் அருகே தண்டவாளத்தில் மரம் முறிந்து விழுந்ததால், திங்கள்கிழமை ரயில் சேவை 2 மணி நேரம் பாதிக்கப்பட்டது. சென்னையில் ஞாயிற்றுக்கிழமை முதல் பலத்த மழை பெய்து வருகிறது. இதன் காரணமாக ரயில் சேவை பாதிக்கப்பட்டுள்ளது. தாம்பரம் ரயில் நிலையம் அருகே தண்டவாளம் வெள்ளத்தில் மூழ்கியது. இதனால் தென்மாவட்டத்தில் இருந்து வந்த ரயில்கள் வழியில் ஆங்காங்கே நிறுத்தப்பட்டன. இதனால் கன்னியாகுமரி, பாண்டியன், மலைக்கோட்டை, நெல்லை, முத்து நகர், பொதிகை, அனந்தபுரி, சேது உள்ளிட்ட அனைத்து விரைவு ரயில்களும் 45 நிமிஷம் முதல் ஒரு மணி நேரம் வரை தாமதமாக எழும்பூர் வந்தடைந்தன. மின்சார ரயில் சேவை பாதிப்பு: பலத்த மழை காரணமாக மின்சார ரயில் சேவையிலும் பாதிப்பு ஏற்பட்டது. பல்லாவரம் மற்றும் பூங்கா ரயில் நிலையம் அருகில் தண்டவாளத்தில் மரங்கள் முறிந்து விழுந்தன. பல்லாவரத்தில் திங்கள்கிழமை அதிகாலை 5.30 மணியளவில் மின்சார ரயில்கள் செல்லக்கூடிய பாதையில் மரம் முறிந்து விழுந்ததால் தாம்பரம் - கடற்கரை ரயில் சேவை பாதிக்கப்பட்டது. முறிந்து விழுந்த மரம் சிறிது நேரத்தில் அகற்றப்பட்டது. ஆனாலும் ரயில் போக்குவரத்து சீராவதில் தாமதம் ஏற்பட்டது.  இதன் காரணமாக மின்சார ரயில்கள் விரைவு ரயில்கள் இயக்கப்படக் கூடிய பாதையில் இயக்கப்பட்டன. பூங்கா அருகில் மரம் விழுந்ததால் கடற்கரை ரயில் நிலையத்தில் இருந்தும் ரயில்களை இயக்க முடியவில்லை.  மரங்கள் முறிந்து விழுந்ததாலும் மழை நீர் தேங்கி நின்றதாலும் மின்சார ரெயில்கள் ஆங்காங்கே நிறுத்தப்பட்டன. இதனால் புறநகர் மின்சார ரயில் பயணிகள் பெரும் அவதிக்குள்ளாயினர். தாம்பரம், பல்லாவரம், கிண்டி, மாம்பலம், பரங்கிமலை, சைதாப்பேட்டை, எழும்பூர் உள்ளிட்ட அனைத்து மின்சார ரயில் நிலையங்களிலும் ஆயிரக்கணக்கான பயணிகள் நீண்ட நேரம் காத்து நின்றனர். ரயில்கள் சுமார் இரண்டு மணி நேரம் இடைவெளிக்குப் பிறகு ஒவ்வொன்றாக புறப்பட்டுச் சென்றன.  </description>
</news>
