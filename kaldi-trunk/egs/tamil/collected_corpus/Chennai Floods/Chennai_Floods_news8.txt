<news>
<headline>நாகை, திருவாரூரில் பலத்த மழை: இயல்பு வாழ்க்கை பாதிப்பு</headline>
<description>
நாகையில் கடந்த 1-ஆம் தேதி முதல் பெய்துவரும் பலத்த மழை வெள்ளிக்கிழமையும் தொடர்ந்தது. இதனால், மாவட்டத்தின் இயல்பு வாழ்க்கை பாதிக்கப்பட்டது. வங்கக் கடலில் நிலை கொண்டுள்ள காற்றழுத்தத் தாழ்வு நிலை காரணமாக நாகை உள்ளிட்ட டெல்டா மாவட்டங்களிலும், புதுச்சேரி மாநிலப் பகுதிகளிலும் பலத்த மழை பெய்யும் என இந்திய வானிலை ஆய்வு மையமும், சென்னை வானிலை ஆய்வு மையமும் அறிவித்துள்ளன. இந்த நிலையில், நாகை மாவட்டத்தில் 4-ஆம் நாளாக வெள்ளிக்கிழமையும் பலத்த மழை நீடித்தது. வெள்ளிக்கிழமை காலை 8.30 மணியுடன் முடிவடைந்த 24 மணி நேரத்தில் மாநிலத்திலும், மாவட்டத்திலும் அதிகளவாக நாகையில் 9 செ.மீ மழை பதிவானது.  மற்ற பகுதிகளின் மழையளவு (மி. மீட்டரில்) : திருப்பூண்டி - 70.6, சீர்காழி - 58.4, தரங்கம்பாடி - 53, ஆணைக்காரன்சத்திரம் (கொள்ளிடம்) - 50, தலைஞாயிறு - 47.4, மயிலாடுதுறை - 43.2, வேதாரண்யம் - 43.2, மணல்மேடு - 20.6. உப்பனாற்றில் ஏற்பட்ட வெள்ளப் பெருக்குக் காரணமாக, நாகை செல்லூர் சுனாமி குடியிருப்புப் பகுதிகளை வெள்ள நீர் சூழ்ந்தது. இதனால், அந்தப் பகுதி மக்கள் குடியிருப்புகளிலிருந்து வெளியேற முடியாத சூழல் ஏற்பட்டது.  இயல்பு வாழ்க்கை பாதிப்பு: நாகை சுற்றுப் பகுதிகளிலும், மாவட்டத்தின் பிற பகுதிகளிலும் வெள்ளிக்கிழமை பகல் நேரங்களில் அவ்வப்போது பலத்த மழையும், சில நேரங்களில் லேசான மழையும் பெய்தது. மழையையொட்டி, நாகை மாவட்டத்தில் பள்ளிகள், கல்லூரிகளுக்கு வெள்ளிக்கிழமை விடுமுறை அளிக்கப்பட்டிருந்தது. பேருந்து பயணிகளின் எண்ணிக்கை மிகவும் குறைவாக இருந்ததால், பேருந்து நிலையம் வெறிச்சோடி காணப்பட்டது. பலத்த மழை காரணமாக மாவட்டத்தின் இயல்பு வாழ்க்கை பெருமளவில் பாதிக்கப்பட்டிருந்தது. திருவாரூரில்... திருவாரூர் மாவட்டத்தில் வெள்ளிக்கிழமை அதிகாலை முதல் மாலை வரை இடைவிடாது பெய்த மழையால் பொதுமக்களின் இயல்பு வாழ்க்கை பெரிதும் பாதிக்கப்பட்டது. மாவட்டத்தில் மழையின் காரணமாக பள்ளி, கல்லூரிகளுக்கு வெள்ளிக்கிழமை விடுமுறை விடப்பட்டிருந்தது.  மழையினால் திருவாரூர், மன்னார்குடி பிற பகுதிகளான விரிவாக்கக் குடியிருப்புப் பகுதிகளில் மழைநீர் குளம்போல் தேங்கியது. மழையினால் ஏராளமான வயல்களில் சம்பா பயிர்கள் நீரில் மூழ்கியுள்ளன. பல இடங்களில் விவசாயிகள் மழைநீரை வடியவைக்கும் பணியில் ஈடுபட்டுள்ளனர். திருவாரூர் மாவட்டத்தில் வெள்ளிக்கிழமை காலை 8.30 மணியுடன் முடிவடைந்த 24 மணிநேரத்தில் அதிகபட்சமாக நன்னிலத்தில் 38.6 மில்லி மீட்டர் மழை பதிவானது. இதேபோல, திருத்துறைப்பூண்டி - 36, முத்துப்பேட்டை - 32, குடவாசல் - 28.6, திருவாரூர் - 24.6, மன்னார்குடி - 15, நீடாமங்கலம் - 14, பாண்டவையாறு - 14, வலங்கைமான் - 9.8 எனப் பதிவானது. கடலூர், நாகையில் 90 மி.மீட்டர் மழை கடந்த 24 மணி நேரத்தில், தமிழகத்தில் அதிகபட்சமாக கடலூர், நாகை மாவட்டத்தில் 90 மி.மீட்டர் மழை பதிவானது. அதற்கு அடுத்தபடியாக, புதுச்சேரியில் 80 மி.மீ, காஞ்சிபுரம் மாவட்டம் செய்யூர், காரைக்காலில் தலா 70 மி.மீ, கடலூர் மாவட்டம் சேத்தியாத்தோப்பு, நாகை மாவட்டம் சீர்காழியில் 60 மி.மீட்டர் மழை பதிவானதாக வானிலை ஆய்வு மைய இயக்குநர் எஸ்.ஆர்.ரமணன் தெரிவித்தார். மீண்டும் மழை...: சென்னையில் வெள்ளிக்கிழமை பிற்பகல் 2.30 மணிக்கு மேல், சென்னையில் ஒரு சில இடங்களில் மேகங்கள் திரண்டு மீண்டும் மழை பெய்யத் தொடங்கியது. வெள்ளிக்கிழமை காலை 8.30 மணி முதல் இரவு 7 மணி வரை, 30 மி.மீட்டர் அளவுக்கு மழை சென்னையில் பதிவானது. மாநகரின் முக்கியப் பகுதிகளிலும், புறநகர் பகுதிகளிலும் குளிர் காற்றுடன் மழை பெய்தது.   </description>
</news>
