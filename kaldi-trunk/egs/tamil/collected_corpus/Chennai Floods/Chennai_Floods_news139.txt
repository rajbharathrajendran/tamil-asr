<news>
<headline>பருவ மழை தீவிரம்</headline>
<description>
 சென்னை, நவ. 5: தமிழகம் முழுவதும் வடகிழக்குப் பருவமழை தீவிரம் அடைந்துள்ளது. பருவமழை தொடங்கிய காலம் முதல் இப்போது வரை மழை தொடர்பாக நிகழ்ந்த பல்வேறு சம்பவங்களில் 40 பேர் பலியாகியுள்ளனர்.  காற்றழுத்தத் தாழ்வு நிலை தமிழக கடலோரப் பகுதிகளில் தொடர்ந்து நீடிப்பதால் மாநிலம் முழுவதும் கனமழை பெய்து வருகிறது. அரபிக்கடலில் காற்றழுத்தத் தாழ்வுநிலை தீவிரமடைந்துள்ளதால், அடுத்த 24 மணி நேரத்துக்கு தமிழகத்தில் கனமழை பெய்யும் என்று சென்னை வானிலை ஆய்வு மையம் அறிவித்துள்ளது.  வட தமிழகம் - தெற்கு ஆந்திரத்தை ஒட்டியுள்ள கடல் பகுதியில் உருவான காற்றழுத்தத் தாழ்வுநிலை தொடர்ந்து அதே இடத்தில் நீடிக்கிறது. அரபிக் கடலில் உருவான காற்றழுத்தத் தாழ்வுநிலை தீவிரமடைந்துள்ளது. இதனால் தமிழகம் மற்றும் புதுவையில் அநேக பகுதிகளில் அடுத்த 24 மணிநேரத்துக்கு கனமழை தொடரும். சில இடங்களில் இடி, மின்னலுடன் பலத்த மழை பெய்யக்கூடும்.  சென்னையில் வானம் மேகமூட்டத்துடன் காணப்படும். விட்டுவிட்டு கனமழை மற்றும் இடியுடன் கூடிய மழை பெய்யக்கூடும் என்றார் சென்னை வானிலை ஆய்வு மைய இயக்குநர் ரமணன்.  சனிக்கிழமை காலை 8.30 மணி நிலவரப்படி தமிழகத்தில் அதிகபட்சமாக செம்பரம்பாக்கம் மற்றும் வத்திராயிருப்பு பகுதிகளில் 60 மில்லி மீட்டர் மழை பெய்தது.  மற்ற இடங்களில் பதிவான மழை அளவு (மில்லி மீட்டரில்): உசிலம்பட்டி 50, சென்னை, மீனம்பாக்கம் 40, ஸ்ரீபெரும்புதூர், பூந்தமல்லி, செங்குன்றம், திருவையாறு, அரக்கோணம், ராசிபுரம், வாழப்பாடி, நத்தம் 30, கேளம்பாக்கம், மகாபலிபுரம், திருவள்ளூர், சிதம்பரம், ஸ்ரீமுஷ்ணம், கள்ளக்குறிச்சி, சேலம், கோவை, தேவகோட்டை, சிவகங்கை, சத்திரப்பட்டி 20, சங்கராபுரம், ராஜபாளையம், கோத்தகிரி, உடுமலைப்பேட்டை, ஏற்காடு, தேன்கனிக்கோட்டை, வேலூர், ஒகேனக்கல், தாம்பரம், காஞ்சிபுரம், பொன்னேரி 10.  பலி எண்ணிக்கை உயர்வு: தமிழகத்தில் பெய்து வரும் கனமழையால் நிகழ்ந்த பல்வேறு சம்பவங்களில் இதுவரை 40 பேர் பலியாகி உள்ளனர். உதகை, அரியலூர், தேனி, ராமநாதபுரம், திருநெல்வேலி உள்ளிட்ட மாவட்டங்களில் தலா மூன்று பேர் இதுவரை இறந்துள்ளனர். பிற மாவட்டங்களில் தலா இரண்டு பேர் மழைக்கு பலியாகி உள்ளனர்.  கனமழையால் சாலையில் ஏற்பட்ட பெரிய பள்ளத்தில் சிக்கி, சென்னையைச் சேர்ந்த சரளா உயிரிழந்தார். சனிக்கிழமை பெய்த மழையால் ஏற்பட்ட இரு வேறு சம்பவங்களில் கடலூர் நெல்லிக்குப்பத்தைச் சேர்ந்த அஜித்குமார் (13), காஞ்சிபுரத்தைச் சேர்ந்த ஜெயலட்சுமி (47) ஆகியோர் உயிரிழந்தனர்.  நெற் பயிர்கள் சேதம்: காவிரி டெல்டா மாவட்டங்கள் மற்றும் திருநெல்வேலி உள்ளிட்ட பல்வேறு பகுதிகளில் நெற்பயிர்கள் சேதம் அடைந்துள்ளதாக தகவல்கள் தெரிவிக்கின்றன. இதுகுறித்த விவரங்களை மாவட்ட ஆட்சியர்கள் வழியாக வருவாய்த் துறை சேகரித்து வருகிறது. இதுவரை, 5 ஆயிரம் ஹெக்டேருக்கும் மேற்பட்ட பயிர்கள் சேதம் அடைந்திருக்கலாம் எனத் தெரிகிறது. முழு விவரங்கள் ஓரிரு நாளில் வெளியாகும் என வருவாய் நிர்வாக ஆணையரக அதிகாரிகள் தெரிவித்தனர்.  சென்னை மூழ்கியது: சென்னை நகரில் சனிக்கிழமை காலை முதல் பெய்த கனமழையால் தாழ்வான பகுதிகள் அனைத்தும் மழை நீரால் மூழ்கின.  கோயம்பேடு, அசோக் நகர், கோடம்பாக்கம், வடபழனி, சூளைமேடு உள்ளிட்ட பல்வேறு பகுதிகளின் சாலைகளில் முழங்கால் அளவுக்கு மழை தண்ணீர் தேங்கி நின்றது. வாகனங்களை ஓட்ட முடியாமல் வாகன ஓட்டிகள் பெரிதும் சிரமப்பட்டனர். சில சாலைகளில் இரு சக்கர வாகனங்கள் மூழ்கும் அளவுக்கு தண்ணீர் தேங்கியிருந்தது. இதனால், வாகனங்கள் பழுதுபட்டு நின்றன.  வட சென்னையில் வியாசர்பாடி, பெரம்பூர், அயனாவரம் போன்ற பகுதிகளிலும் மழை நீர் தேங்கி நின்றது. சனிக்கிழமை பெய்த மழையால் சென்னை மக்களின் இயல்பு வாழ்க்கை முடங்கியது.   </description>
</news>
