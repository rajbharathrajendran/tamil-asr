<news>
<headline>சென்னையில் பலத்த காற்றுடன் மழை</headline>
<description>
சென்னை மாநகரின் பல பகுதிகளில், ஞாயிற்றுக்கிழமை இரவு இடி, மின்னலுடன் கூடிய பலத்த மழை பெய்தது. சைதாப்பேட்டை, அம்பத்தூர், நங்கநல்லூர், வடபழனி, கிண்டி உள்ளிட்ட மாநகரின் பல பகுதிகளில் இரவு 10 மணியளவில் திடீரென பலத்த காற்றுடன் கூடிய மழை பெய்தது. அதைத் தொடர்ந்து, தியாகராயநகர், நந்தனம், ராயப்பேட்டை, நுங்கம்பாக்கம் உள்ளிட்ட பல இடங்களில் பரவலாக மழை பெய்யத் தொடங்கியது. சுமார் ஒரு மணி நேரத்துக்கும் மேலாக பெய்த மழையால், சாலைகளில் ஆங்காங்கே மழை நீர் குளம் போல் தேங்கியது. சென்னையில் ஞாயிற்றுக்கிழமை காலையில் வானம் மேகமூட்டத்துடன் காணப்பட்டது. இதனால் வெயிலின் தாக்கம் குறைந்திருந்தது. பின்னர், மதிய வேளையில் மீண்டும் வெப்பம் சற்று அதிகரித்தது. வெப்பச் சலனம் நீடிப்பதால், தமிழகம், புதுச்சேரியில் அடுத்து வரும் மூன்று நாள்களுக்கு ஓரிரு இடங்களில் இடியுடன் கூடிய மழை பெய்யும். சென்னை மாநகரைப் பொருத்தவரை, வானம் மேகமூட்டத்துடன் காணப்படும். மாலை அல்லது இரவு நேரங்களில் இடியுடன் கூடிய மழை பெய்யும் என வானிலை ஆய்வு மையம் தெரிவித்திருப்பது குறிப்பிடத்தக்கது.</description>
</news>
