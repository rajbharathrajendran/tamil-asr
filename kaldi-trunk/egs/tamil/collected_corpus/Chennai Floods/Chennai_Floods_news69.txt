<news>
<headline>இலங்கை அருகே புதிய மேலடுக்கு சுழற்சி: தென் மாவட்டங்களில் பலத்த மழை எச்சரிக்கை</headline>
<description>
தென் இலங்கைக்கு அருகே புதிதாக மேலடுக்கு சுழற்சி உருவாகி இருக்கிறது. இதன் காரணமாக, அடுத்த 24 மணி நேரத்தில் தமிழகத்தின் தென் மாவட்டங்களில் அனேக இடங்களிலும், வட மாவட்டங்களின் உள்பகுதியில் ஒருசில இடங்களிலும் பலத்த மழை பெய்ய வாய்ப்புள்ளது என வானிலை ஆய்வு மைய இயக்குநர் எஸ்.ஆர்.ரமணன் தெரிவித்தார். தமிழகத்தில் அக்டோபர் 28-ஆம் தேதி, வட கிழக்குப் பருவ மழை தொடங்கியது. அன்றைய தினம் முதல் தமிழகம், புதுச்சேரியில் பல இடங்களில் பலத்த மழை பெய்து வருகிறது. அதேபோல், வளி மண்டலத்தில் ஏற்பட்டுள்ள மேலடுக்கு சுழற்சி காரணமாகவும், தமிழகம் முழுவதும் பலத்த மழை பெய்யும் என வானிலை மையம் எச்சரித்திருந்தது. இது குறித்து சென்னையில் வானிலை ஆய்வு மைய இயக்குநர் எஸ்.ஆர். ரமணன் செய்தியாளர்களிடம் புதன்கிழமை கூறியதாவது: லட்சத் தீவுக் கடல் பகுதியில் நிலைகொண்டிருந்த மேலடுக்கு சுழற்சி வடக்கு நோக்கி நகர்ந்து, கர்நாடகம் அருகே அரபிக் கடலில் நிலைகொண்டு, அதே இடத்தில் நீடித்து வந்தது. தற்போது, அந்தச் சுழற்சியானது குறைந்த காற்றழுத்தத் தாழ்வு நிலையாக மாறி உள்ளது. இது அடுத்த 48 மணி நேரத்தில் புயலாக மாற வாய்ப்புள்ளது. அதன் பின்னர் மேற்குத் திசை நோக்கி செல்லக்கூடும். இதன் காரணமாக, தமிழகத்துக்கு எந்தவிதப் பாதிப்பும் இல்லை. இதனிடையே தென் இலங்கைக்கு கீழ், புதிதாக மேலடுக்கு சுழற்சி ஒன்று உருவாகி இருக்கிறது. இதன் காரணமாக, அடுத்த 24 மணி நேரத்தில் தமிழகத்தின் தென் மாவட்டங்களில் பெரும்பாலான இடங்களிலும், வட மாவட்டங்களின் உள் பகுதியில் ஒரு சில இடங்களிலும் பலத்த மழை பெய்ய வாய்ப்புள்ளது. சென்னையைப் பொருத்தவரை வானம் மேக மூட்டத்துடன் காணப்படும். அவ்வப்போது மழை பெய்ய வாய்ப்புள்ளது என்றார் அவர். மழை பதிவு (மி.மீட்டரில்) கடந்த 24 மணி நேரத்தில், தமிழகத்தில் அதிகபட்சமாக ஸ்ரீ பெரும்புதூர், தாமரைப்பாக்கம், உத்திரமேரூர் ஆகிய இடங்களில் தலா 90 மி.மீட்டர் மழை பதிவானது. அதற்கு அடுத்தபடியாக, திருவள்ளூர் மாவட்டம் - பூண்டி, திருச்சி மாவட்டம் - முசிறியில் தலா 70 மி.மீ, திருவாலங்காடு, வேலூர், பாளையங்கோட்டை, நான்குநேரியில் 60 மி.மீ, ஒசூர், குளித்தலை, காமாட்சிபுரம், திருக்கோயிலூர், கரூர், காவேரிப்பாக்கம், வாலாஜா, சூளகிரி உள்ளிட்ட இடங்களில் தலா 50 மி.மீட்டர் மழை பதிவானது.  </description>
</news>
