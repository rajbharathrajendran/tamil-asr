<news>
<headline>இயங்காத கால் டாக்ஸிகள்; கட்டணக் கொள்ளையில் ஆட்டோக்கள்!</headline>
<description>
சென்னையில் திங்கள்கிழமை அதிகாலையில் இருந்து கொட்டித் தீர்த்த பலத்த மழையால், கால் டாக்ஸிகள் இயக்கப்படவில்லை. மேலும், அவசரப் பயணத்துக்காகப் பயன்படுத்தும் ஆட்டோக்களில், ஓட்டுநர்கள் கட்டணக் கொள்ளையை அரங்கேற்றினர். தீபாவளியையொட்டி, சென்னையில் இருந்து சொந்த ஊர்களுக்குப் புறப்பட கோயம்பேடு பஸ் முனையம், சென்ட்ரல் ரயில் நிலையம், எழும்பூர் ரயில் நிலையங்களுக்குச் செல்ல வேண்டும். ஆனால் திங்கள்கிழமை கொட்டித் தீர்த்த பலத்த மழையின் காரணமாக, பொது மக்களுக்கு தகுந்த போக்குவரத்தைக் கண்டறிந்து செல்வதற்கு மிகுந்த சிரமம் ஏற்பட்டது. குறிப்பிட்ட இடங்களுக்கு, குறித்த நேரத்தில் செல்ல பெரிதும் விரும்புவுது கால் டாக்ஸிகளை மட்டும்தான். ஆனால், திங்கள்கிழமை கால் டாக்ஸிகளை முன்பதிவு செய்ய மக்கள் பெரும் சிரமப்பட்டனர். தொடர்பு எல்லைக்கு வெளியே கால் டாக்ஸிகள்: சென்னையில் மட்டும் 10-க்கும் தனியார் கால் டாக்ஸி நிறுவனங்கள் மூலமாக சுமார் 80 ஆயிரம் கால் டாக்ஸிக்கள் இயக்கப்படுகின்றன. இதில் கார்களை அழைக்க தொலைப்பேசியிலோ அல்லது செல்லிடப்பேசி செயலியை பயன்படுத்தி முன்பதிவு செய்யலாம். இவற்றுக்கான எண்ணைகளை பொது மக்களால் தொடர்பு கொள்ள முடியவில்லை. அப்படியே தொடர்பு கொண்டாலும் "கார்கள் இல்லை' என்ற பதில்களை மட்டுமே பொது மக்கள் எதிர்கொண்டனர். இந்த கால் டாக்ஸிகளுக்கு விதவிதமான விளம்பரங்களும், பிரசாரங்களும் தரப்படுகின்றன. ஆனால், இதுபோன்ற பண்டிகை, மழைக் காலங்களில் பொது மக்களின் அவசரத் தேவைக்கு இவை உபயோகமாக இல்லை என பொது மக்கள் புகார் தெரிவித்தனர். ஆட்டோக்களில் அதிரடி வசூல்: கால் டாக்ஸி சேவை திங்கள்கிழமை முறையாக இல்லாததால் ஆட்டோ ஓட்டுநர்கள் பொது மக்களிடையே அதிகக் கட்டணத்தை வசூல் செய்தனர். இதுதவிர, பலத்த மழையும் காரணம் காட்டி அதிக கட்டணம் வசூல் செய்தனர்.  உதாரணத்துக்கு, வேப்பேரியில் இருந்து சென்ட்ரல் செல்ல ரூ.100, புரசைவாக்கத்தில் இருந்து சூளைமேடு செல்ல ரூ.200, அண்ணா சாலையில் இருந்து கோயம்பேடு செல்ல ரூ.400 என அதிரடியாக வசூல் செய்தனர்.  சென்னையில் ஓரிரு கிலோ மீட்டர் தூரத்துக்கு ஆட்டோவில் செல்லக் கூட குறைந்தபட்சம் ரூ.50 முதல் ரூ.70 வரை வசூல் செய்தனர். மீட்டர் கட்டணம் எல்லாம் திங்கள்கிழமை பெய்த அடைமழையில் வழக்கொழிந்து போய்விட்டது. மழை நீர் தேங்கி நிற்கும் இடங்களை காரணம் காட்டி ஆட்டோ ஓட்டுநர்கள் அதிக கட்டணம் வசூல் செய்வதாக பொது மக்கள் வேதனை தெரிவித்தனர். பண்டிகை காலங்களில் ஆட்டோ ஓட்டுநர்களின் கட்டணக் கொள்ளையை போலீஸார் கண்காணித்து தடுக்க வேண்டும் என பொது மக்கள் கோரிக்கை விடுத்தனர்.விரக்தியும், விளக்கமும்..! இது குறித்து மேடவாக்கத்தைச் சேர்ந்த வசந்தகுமார் கூறியது: மேடவாக்கத்தில் இருந்து சென்ட்ரல் ரயில் நிலையம் செல்ல கால் டாக்ஸி சேவை மையத்தை காலை 6 மணியில் இருந்து தொடர்பு கொண்டே இருந்தேன், ஆனால், தொலைபேசி இணைப்புகள் தொடர்ந்து கிடைக்கவில்லை. மேலும், செயலியில் பார்த்தபோது கால் டாக்ஸி இல்லை என்று காட்டியது. இதனையடுத்து மிகவும் சிரமப்பட்டு மாநகரப் பேருந்துகளில் கைக்குழந்தை, பைகள் ஆகியவற்றை எடுத்துக் கொண்டு சென்ட்ரல் ரயில் நிலையம் செல்ல இந்த பெரும் மழையில் மிகவும் சிரமப்பட்டோம் என்றார். இதுகுறித்து தனியார் கால் டாக்ஸி நிறுவன அதிகாரிகளிடம் கேட்டபோது, அவர்கள் கூறியது: தீபாவளி, மழை என்பதால் ஓட்டுநர்கள் கார்களை இயக்கவில்லை. பல ஓட்டுநர்கள் சொந்த ஊர்களுக்குச் சென்றுவிட்டனர் என்றனர். </description>
</news>
