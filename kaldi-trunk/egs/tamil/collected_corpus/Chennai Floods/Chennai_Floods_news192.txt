<news>
<headline>தமிழகத்தில் மழை: இதுவரை 204 பேர் பலி: காவல் துறை தகவல்</headline>
<description>
தமிழகத்தில் பெய்த பலத்த மழையின் காரணமாக, இது வரை 204 பேர் இறந்துள்ளதாக காவல் துறையினர் தெரிவித்தனர். தமிழகத்தில் வடகிழக்கு பருவமழை கடந்த மாதம் 28-ஆம் தேதி முதல் தீவிரமடைந்து பெய்து வருகிறது. பலத்த மழையின் காரணமாகவும், வெள்ளத்தாலும் உயிரிழந்தோர் எண்ணிக்கை தமிழகத்தில் அதிகரித்து வருகிறது. மாநிலத்தில் புதன்கிழமை வரை 204 பேர் மழைக்கு இறந்துள்ளனர். இதில் அதிகபட்சமாக கடலூர் மாவட்டத்தில் 55 பேரும், காஞ்சிபுரம் மாவட்டத்தில் 34 பேரும், விழுப்புரம் மாவட்டத்தில் 18 பேரும், திருவள்ளூர் மாவட்டத்தில் 5 பேரும் இறந்துள்ளனர். சுரங்கப் பாதையில் 2 பேர் நீரில் மூழ்கிச் சாவு: சென்னை ஆலந்தூரைச் சேர்ந்தவர் சீனிவாசன் (38). இவர் கடந்த திங்கள்கிழமை தில்லைகங்கா நகர் சுரங்கப் பாதையில் தவறி விழுந்தார். அவரை அங்குள்ளவர்கள் மீட்க முயன்றனர்.  இந்த நிலையில், சீனிவாசன் சடலத்தை தீயணைப்புப் படை வீரர்கள், புதன்கிழமை மீட்டனர்.  இதேபோல நங்கநல்லூர் பாலாஜி நகரைச் சேர்ந்த கார்த்திகேயன் (32) கடந்த திங்கள்கிழமை வீட்டில் இருந்துப் புறப்பட்டுச் சென்றார்.  அதன் பின்னர், அவர் வீடு திரும்பவில்லை. இந்த நிலையில், பழவந்தாங்கல் ரயில்வே சுரங்கப் பாதையில் இருந்து தீயணைப்புப் படை வீரர்கள் கார்த்திகேயன் சடலத்தை புதன்கிழமை மீட்டனர்.  சென்னை காசிமேடு மீன்பிடி துறைமுகத்தில் இருந்து மீன்பிடிக்கச் சென்ற டேவிட் (32), படகில் இருந்து தவறி விழுந்து இறந்தார். அவரது சடலம் செவ்வாய்க்கிழமை இரவு காசிமேடு துறைமுகம் அருகே கரை ஒதுங்கியது. இதேபோல காசிமேடு துறைமுகம் அருகே கடலில் குளித்த உத்தரப் பிரதேசத்தைச் சேர்ந்த தொழிலாளி முகம்மது அமீர்கான், தண்ணீரில் மூழ்கி இறந்தார். சென்னையில் இது வரை மழையின் காரணமாக 34 பேர் இறந்திருப்பதாக காவல் துறை தரப்பில் கூறப்படுகிறது. கடந்த இரு நாள்களாக மழை பெய்யாதாதினால் இறப்போர் எண்ணிக்கை குறைந்துள்ளதாக போலீஸார் தெரிவித்தனர்.  </description>
</news>
