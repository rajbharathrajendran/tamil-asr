<news>
<headline>புதிய காற்றழுத்தத் தாழ்வு நிலை: தமிழகம், புதுச்சேரியில் மழைக்கு வாய்ப்பு</headline>
<description>
தென் மேற்கு வங்கக் கடல், அதை ஒட்டிய இலங்கையில் நிலை கொண்டுள்ள புதிதாக காற்றழுத்தத் தாழ்வு நிலையால், தமிழகம், புதுச்சேரியில் ஓரிரு இடங்களில் பலத்த மழை பெய்யும் என வானிலை ஆய்வு மையம் அறிவித்துள்ளது. இதுகுறித்து, சென்னையில் செய்தியாளர்களிடம் மைய இயக்குநர் எஸ்.ஆர்.ரமணன் செவ்வாய்க்கிழமை கூறியதாவது: மாலத்தீவு, லட்சத்தீவு கடல் பகுதிகளில் திங்கள்கிழமை நிலை கொண்டிருந்த காற்றழுத்தத் தாழ்வு நிலை மறைந்து விட்டது. இதைத் தொடர்ந்து, புதிய காற்றழுத்தத் தாழ்வு நிலை உருவாகியுள்ளது. இது திங்கள்கிழமை நிலநடுக்கோட்டை ஒட்டிய இந்திய பெருங்கடலில் இருந்தது. இது, செவ்வாய்க்கிழமை காலை 8.30 மணியளவில் தென் மேற்கு வங்கக் கடல், அதை ஒட்டிய இலங்கையில் நிலை கொண்டுள்ளது.  முன்னறிவிப்பு: இதன் காரணமாக, செவ்வாய்க்கிழமை காலை வரையிலான கடந்த 24 மணி நேரத்தில் தமிழகம், புதுச்சேரியில் அனேக இடங்களில் பலத்த மழை பெய்துள்ளது.  தமிழகத்தில் அடுத்த 24 மணி நேரத்தில் அனேக இடங்களில் மழை பெய்யும் வாய்ப்புண்டு. அடுத்த 48 மணி நேரத்தில் ஒரு சில இடங்களிலும், அடுத்த 72 மணி நேரத்தில் ஒரு சில இடங்களில் மட்டுமே மழை இருக்கும். அதைத் தொடர்ந்து, மழை அளவானது படிப்படியாகக் குறையும். சென்னை மாநகரில் வானம் மேக மூட்டத்துடன் காணப்படும். ஒரு சில நேரங்களில் மழை பெய்யும். நிகழாண்டு வட கிழக்குப் பருவமழை காலத்தில், சென்னை, புறநகர் நீர் பிடிப்புப் பகுதிகளான செம்பரம்பாக்கம், புழல் ஆகிய இடங்களில் அதிக மழை பதிவாகியுள்ளது என்றார். 180 மி.மீட்டர் பதிவு (மழை நிலவரம் மி.மீட்டரில்):கடந்த 24 மணி நேரத்தில், தமிழகத்தில் அதிகபட்சமாக திருநெல்வேலி மாவட்டம் பாபநாசத்தில் 180 மி.மீட்டர் மழை பதிவாகியது. அதற்கு அடுத்தப்படியாக, காஞ்சிபுரம் மாவட்டம் கேளம்பாக்கம், வேலூர் மாவட்டம் களவாய், காஞ்சிபுரம், திருவள்ளூர் மாவட்டம் பூந்தமல்லியில் 130 மி.மீட்டர் மழை பதிவாகியுள்ளது. அதேபோல் மகாபலிபுரத்தில் 120 மி.மீ, கொளப்பாக்கம், செங்கல்பட்டு, ஆவடி, செம்பரம்பாக்கத்தில் 110 மி.மீ, காஞ்சிபுரம் மாவட்டம் கேவிகே காட்டுக் குப்பம், வேலூர் மாவட்டம் காவேரிப்பாக்கம் ஆகிய பகுதிகளில் தலா 100 மி.மீட்டர் மழை பதிவானதாக எஸ்.ஆர்.ரமணன் தெரிவித்தார். அதிக மழைக்கு காரணம் என்ன? சென்னை, புறநகர்ப் பகுதிகளில் திங்கள்கிழமை மாலை முதல் இரவு வரை இடியுடன் கூடிய பலத்த மழை பெய்தது. பிற்பகலில் தொடங்கிய மழையானது, மாலையில் தீவிரம் அடைந்தது. அதாவது, சுமார் 3 மணி நேரத்துக்கும் மேலாக பலத்த மழை நீடித்தது. இதுகுறித்து எஸ்.ஆர். ரமணனிடம் கேட்டபோது, அவர் கூறியதாவது: காற்றின் திசை வேக குவிதலே (ஸ்ங்ப்ர்ஸ்ரீண்ற்ஹ் இர்ய்ஸ்ங்ழ்ஞ்ங்ய்ஸ்ரீங்) பிரதானமாகும். அதாவது வட கிழக்குப் பகுதியிலிருந்து அடுத்தடுத்து வீசிய காற்றின் திசை வேகத்தால், சென்னை, அதன் சுற்றுப்புறப்பகுதிகளில் அதிகளவில் மேக திரள்கள் உருவாகின. இந்த மேகத் திரள்கள் சென்னையை நோக்கித் திரண்டதால், வானிலையில் திடீர் மாற்றம் ஏற்பட்டது என்றார். தாம்பரத்தில் 170 மி.மீ. மழை சென்னை, புறநகரில் திங்கள்கிழமை மாலை முதல் இரவு வரை இடியுடன் கூடிய பலத்த மழை பெய்தது. ஓரிரு நாள்களாக சிறிது குறைந்திருந்த மழையானது, ஞாயிற்றுக்கிழமை இரவில் ஒரு மணி நேரம் வரை பலமாக பெய்தது. அதைத் தொடர்ந்து, திங்கள்கிழமை பிற்பகலிலும் மழை பெய்ய தொடங்கியது. மாலையில் சென்னையின் பெரும்பாலான பகுதிகளில் இடியுடன் பலத்த மழை பெய்தது.  மழை அளவு (மி.மீட்டரில்): தாம்பரம்-170, அண்ணா பல்கலைக்கழகம் (தானியங்கி மழை மானி)-160, அண்ணா பல்கலைக்கழகம் (தானியங்கி வானிலை கூடம்)-150, விமான நிலையம்-140, தரமணி-10, நுங்கம்பாக்கம், டி.ஜி.பி.அலுவலகம்- 90.   </description>
</news>
