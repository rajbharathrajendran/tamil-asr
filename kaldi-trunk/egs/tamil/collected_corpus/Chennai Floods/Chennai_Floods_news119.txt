<news>
<headline>வெள்ளப் பாதிப்பு: ஒரே நாளில் இரண்டு வயது குழந்தை உள்பட 5 பேர் சாவு</headline>
<description>
சென்னையில் வெள்ளத்தில் சிக்கி இறப்போரின் எண்ணிக்கை அதிகரித்த வண்ணம் உள்ளது. வியாழக்கிழமை ஒரே நாளில் இரண்டு வயதுக் குழந்தை உள்பட 5 பேர் இறந்தனர். இதுகுறித்த விவரம்:  சென்னையில் கடந்த அக்டோபர் மாதம் 28-ஆம் தேதி முதல் பலத்த மழை பெய்து வருகிறது. சென்னை முழுவதும் பெரும் வெள்ளப் பெருக்கு ஏற்பட்டுள்ளது. இதில் சிக்கி இறப்போர் எண்ணிக்கை அதிகரித்தப்படி உள்ளது. சென்னை கீழ்ப்பாக்கம் காவலர் குடியிருப்பைச் சேர்ந்தவர் காமேஷ். ஆயுதப் படையில் காவலராகப் பணியாற்றி வருகிறார்.  இவரது இரண்டு வயது குழந்தை ஜித்தேஷ் என்ற பில்லு. வீட்டின் முதல் மாடியில் உள்ள படிக்கட்டில் குழந்தை ஜித்தேஷ் வியாழக்கிழமை விளையாடிக் கொண்டிருந்தது. அப்போது கால் தவறி ஜித்தேஷ் மாடிப் படியில் இருந்து உருண்டு, கீழே தேங்கியிருந்த வெள்ளநீரில் விழுந்தான். இதில் மூச்சுத் திணறி ஜித்தேஷ் இறந்தான். இதேபோல செம்பரம்பாக்கம் ஏரியில் விழுந்ததில் இருவர் இறந்தனர். அசோக் நகர் அருகே வெள்ளத்தில் அடித்துவரப்பட்ட 50 வயது மதிக்கதக்க ஒரு ஆண் சடலத்தை போலீஸார் மீட்டனர். ஆயிரம் விளக்கு சுதந்திரா நகரைச் சேர்ந்த ஜெயராஜ் (35) அடையாற்றில் வெள்ளத்தில் அடித்துச் செல்லப்பட்டார். இதனால், சென்னையில் இதுவரை மழை வெள்ளத்துக்கு இறந்தோரின் எண்ணிக்கை 73-ஆக அதிகரித்துள்ளதாக போலீஸார் தெரிவித்தனர்.   </description>
</news>
