<news>
<headline>சேலம், நாமக்கல் மாவட்டங்களில் பலத்த மழை:
 குடியிருப்புகளை மழைநீர் சூழ்ந்தது</headline>
<description>
சேலம், நாமக்கல் மாவட்டங்களில் திங்கள்கிழமை இரவு இடி, மின்னலுடன் பலத்த மழை பெய்தது. இதனால், குடியிருப்புப் பகுதிகளை மழைநீர் சூழ்ந்தது. நாமக்கல்லில் திங்கள்கிழமை இரவு திடீரென இடி, மின்னலுடன் பலத்த மழை பெய்யத் தொடங்கியது. சுமார் 3 மணி நேரம் தொடர்ந்து பெய்த பலத்த மழையால் சாலைகளில் மழை வெள்ளம் பெருக்கெடுத்து ஓடியது. இந்த மழை மாவட்டம் முழுவதும் நீடித்ததால், பல இடங்களில் குளங்களுக்கு நீர்வரத்து அதிகரித்தது. புதுச்சத்திரம் ஒன்றியம், நவணி ஊராட்சியில் 2-வது வார்டு அம்மன் நகர், நீலாம்பாள், கார்டன் உள்ளிட்ட பகுதிகளில் சுமார் 20 வீடுகளை வெள்ளம் சூழ்ந்தது. இதனால், பொதுமக்கள் வீடுகளை விட்டு வெளியே வர முடியாத நிலைமை ஏற்பட்டது. தகவலறிந்த ஊராட்சித் தலைவர் இளவரசிசந்திரன், வார்டு உறுப்பினர்கள் விரைந்து வந்து பொக்லைன் இயந்திரம் மூலம் குடியிருப்புகளைச் சூழ்ந்த தண்ணீரை வெளியேற்றும் பணியில் ஈடுபட்டனர். இதுகுறித்து அந்தப் பகுதி மக்கள் கூறியது: சேலத்திலிருந்து நாமக்கல் வழியாக கரூர் செல்லும் தேசிய நெடுஞ்சாலையின் இந்தப் பகுதியில் பாலம் குறுகியதாகக் கட்டப்பட்டிருப்பதால் மழைக் காலத்தில் தண்ணீர் தங்கு தடையின்றிச் செல்ல முடியாத நிலை ஏற்படுகிறது. அந்த வகையில், திங்கள்கிழமை இரவு பெய்த பலத்த மழையால் தண்ணீர் தொடர்ந்து செல்ல முடியாமல் குடியிருப்புகளைச் சூழ்ந்தது. இந்தப் பாதிப்புகளைக் கவனத்தில் கொண்டு சம்பந்தப்பட்ட அதிகாரிகள் விரைவான தீர்வு காண வேண்டும் என்றனர். இதேபோல், மாவட்டத்தில் பெய்த பலத்த மழையால் பள்ளிப்பாளையம் அருகே வெள்ளிக்குட்டை பகுதியிலுள்ள ஏரியில் செவ்வாய்க்கிழமை காலை தண்ணீர் நிரம்பி வழிந்தது. மேலும், ஏரியின் நடுப் பகுதியில் தண்ணீர் பீறிட்டபடி இருந்ததால் நள்ளிரவில் ஏரிக்குள் மின்னல் பாய்ந்திருக்கக்கூடும் என்று அந்தப் பகுதி மக்கள் தெரிவித்தனர். இதேபோல, காடச்சநல்லூர் ஏரியிலும் பலத்த மழை காரணமாக தண்ணீர் நிரம்பி வழிந்தது. ராசிபுரத்தில்... ராசிபுரம் சுற்று வட்டாரப் பகுதிகளில் திங்கள்கிழமை நள்ளிரவு பெய்த மழையால் சாலைகளில் மழைநீர் பெருக்கெடுத்து ஒடியது. விளைநிலங்களில் மழைநீர் தேங்கி குட்டை போல காட்சியளித்தது. பல இடங்களில் தாழ்வான பகுதிகளில் மழைநீர் புகுந்தது. நாமக்கல் மாவட்டத்தில் செவ்வாய்க்கிழமை காலை 8 மணியுடன் முடிந்த கடந்த 24 மணிநேரத்தில் பெய்த மழையளவு (மி.மீட்டரில்): ராசிபுரம் வட்டம் 80.20, குமாரபாளையம் 25, மோகனூரில் 17, எருமப்பட்டி 15, சேந்தமங்கலம் 7, நாமக்கல் 6 மி.மீ., திருச்செங்கோடு 70, புதுச்சத்திரம் 2, பரமத்திவேலூர் 1 மி.மீ. மழையும் பதிவானது. மாவட்டம் முழுவதும் 223.20 மி.மீட்டர் மழை பெய்துள்ளதாக மாவட்ட ஆட்சியர் அலுவலகத்தில் பதிவு செய்யப்பட்டுள்ளது. சேலத்திலும் பலத்த மழை: சேலத்தில் பல்வேறு பகுதிகளில் இரண்டாவது நாளாக செவ்வாய்க்கிழமை மழை பெய்தது. திங்கள்கிழமை இரவு மட்டும் மாநகரில்  57 மில்லி மீட்டர் மழை பதிவானது. சேலம் மாவட்டத்தில் கடந்த மூன்று ஆண்டுகளாக பருவ மழை தொடர்ந்து பொய்த்து வருவதால் விவசாயிகள் கவலை அடைந்துள்ளனர். கால்நடைகளுக்கு குடிநீர்த் தட்டுப்பாடு ஏற்படும் அளவுக்கு கிணறுகள் வறண்டுள்ளன. இந்த நிலையில், நிகழாண்டும் ஆகஸ்ட், செப்டம்பர் மாதங்களில் போதிய மழை பெய்யவில்லை. இந்த நிலையில், கடந்த ஞாயிற்றுக்கிழமை ஏற்காடு, ஆத்தூர், தம்மம்பட்டி, ஓமலூர் உள்ளிட்ட சில இடங்களில் மழை பெய்தது. இருப்பினும், மற்ற இடங்களிலும், மாநகரிலும் மழை இல்லை. இந்த நிலையில், திங்கள்கிழமை இரவு 10 மணிக்கு திடீரென லேசான சாரலுடன் மழை பெய்யத் தொடங்கியது. நேரம் செல்லச் செல்ல மழையின் தீவிரம் அதிகரித்தது. அதிகாலை வரையிலும் தொடர்ந்து பெய்த இந்த மழையால், மாநகரின் தாழ்வான பகுதிகளில் மழை நீர் வெள்ளமாகப் பெருக்கெடுத்து ஓடியது. மேலும், பல்வேறு குடியிருப்புகளை மழை வெள்ளம் சூழ்ந்தது. இதைப் போலவே, மாவட்டத்தின் பிற பகுதிகளிலும் குறிப்பிடத்தகுந்த அளவு மழை பெய்தது. இதனால், விவசாயிகள் மகிழ்ச்சி அடைந்தனர். இதற்கிடையே இரண்டாவது நாளாக செவ்வாய்க்கிழமையும் சேலத்தில் மழை பெய்தது. காலை முதல் வெப்பமான காலநிலை நிலவி வந்த நிலையில், மாலை 6 மணியளவில் திடீரென மழை பெய்யத் தொடங்கியது. சுமார் ஒரு மணி நேரத்துக்கும் மேலாக பெய்த இந்த மழையால் மாநகர சாலைகளில் மழை வெள்ளம் பெருக்கெடுத்து ஓடியது. சேலம் மாவட்டத்தில் செவ்வாய்க்கிழமை காலை 8 மணி வரை பதிவான மழை அளவு (மில்லி மீட்டரில்): சேலம்-57.2, ஏற்காடு-3.4, வாழப்பாடி-10.6, ஆத்தூர்-1.6, சங்ககிரி-110, எடப்பாடி-79, ஓமலூர்-93, மேட்டூர்-55.6. இரவிலும் தொடர்ந்த மழை: சேலத்தில் செவ்வாய்க்கிழமை இரவும் மழை தொடர்ந்து பெய்தது. இரவு 11 மணியளவில் பலத்த இடி, மின்னலுடன் பலத்த மழை பெய்தது. இதனால், மாநகரப் பகுதி ஆள்நாடமாட்டமின்றி வெறிச்சோடிக் காணப்பட்டது. இந்த மழை நள்ளிரவைத் தாண்டியும் நீடித்தது.</description>
</news>
