<news>
<headline>'K'na, the Dreamweaver': அழகியல் ததும்பும் பண்பாட்டு விதம்</headline>
<description>

வண்ண நூலிழைகளால் அழகிய ஆடைகளை நெசவு செய்யலாம். அதேபோல் பாசம், தியாகம், அன்பு, வீரம், விட்டுக்கொடுத்தல் என்ற பல்வேறு பண்புகளையும் நூலிழைகளை ஒன்று சேர்ப்பது போல் சேர்த்தால் அழகான வாழ்வு சமைக்கலாம். இந்த வாழ்வியல் தத்துவத்தை அழகியல் சார்ந்த பின்புலத்திலும், ஆற்றங்கரை நீர் சலசலப்புக்கு ஏற்ற இனிய இசையோடும் சிலாகிப்பது சுகானுபவம். கனா தி ட்ரீம்வீவர் அந்த அனுபவத்தை அளிக்கிறது.


இரண்டு கிராமங்களுக்கு இடையே நிலவும் இன யுத்தம் ஒரு இளவரசியால் முடிவுக்கு வருகிறது. அவள் தன் பாட்டி கூறியதுபோல் எப்படி ஒரு ட்ரீம்வீவராக உருவாகிறாள் என்பதே கான் தி ட்ரீம்வீவர் படத்தின் ஒன்லைன்.


நாயகியாக மாரா இசபெல் லோபசும், நாயகனாக ஆர்.கே.பகத்சிங்கும் கதாபாத்திரங்களாகவே வாழ்ந்திருக்கின்றனர். அவர்கள் இருவரும் நடிக்கிறார்கள் என்று எந்த இடத்திலும் உணர முடியவில்லை. 

ஒவ்வொரு நாள் இரவும் கனாவின் வீட்டின் அருகே உள்ள மரத்தின் அருகே அபாகா எனப்படும் உயர் ரக நூலை நாயகன் சில்வா கட்டிச் செல்கிறான். காதலி தன்னைப் பிரிந்த பின்னர்கூட அவன் அதை நிறுத்தவில்லை. வடக்கு கரையில் இருக்கும் கனா பார்க்கவேண்டும் என்பதற்காக தொடர்ந்து சிகப்பு நிற நூலை ஓங்கி வளர்ந்த மரங்களில் கட்டிவைக்கிறான் சில்வா. காதலர்களாக இருக்கும்போது ஒருமுறை கனாவிடம் சில்வா சொல்கிறான், "சிவப்பு நிறம் ஆழமான உள்உணர்வுகளை பிரதிபலிக்கும்" என்கிறான். நாயகியோ சிவப்பு நிறத்தை வீரத்துடன் ஒப்பிடுகிறாள்.


இரண்டு பேரது உணர்வுகளையும் பிரதிபலிக்கும் விதமாகவே நாயகன் நாயகி தன்னைப் பிரிந்த பின்னரும் மரத்தில் சிவப்பு நிற நூலை கட்டுகிறான். காதலியை பிரிந்த சில்வாவின் சோகத்தையும், இரண்டு கிராமங்களுக்கு இடையே அமைதியை நிலைநாட்ட போர்க்களம் மட்டும் தீர்வாகாது புதிய உறவுகூட தீர்வாகும் என எதிரி படைத் தலைவனை திருமணம் செய்து கொள்ளும் நாயகியின் வீரத்தையும் பறைசாற்றுகிறது.


பிலிப்பைன்ஸ் நாட்டில் தபோலி என பழங்குடியின மக்கள் வசிக்கின்றனர். அவர்களது பிரதான தொழில் நெசவு. பிரதானமாக கறுப்பு, ஆரஞ்சு, சிவப்பு நிற நூல்களால் இழைக்கப்பட்ட ஆடைகளையே அப்பழங்குடியின மக்கள் உடுத்துகின்றனர். அவர்கள் அணியும் ஆடைகளில் ஒருவிதமான வடிவவிதம் இருக்கிறது. அதுபோலவே இந்தப்படம் முழுவதும் ஒரு வடிவவிதம் (பேட்டர்ன்) இருக்கிறது என்றே சொல்ல வேண்டும்.


காதல், சோகம், தியாகம், வீரம், கனவு, பாசம் என வரிசையான ஒரு திரைவடிவம் இப்படத்தில் பின்பற்றப்பட்டுள்ளது ரசிக்கவைக்கிறது.


தபோலி இன மக்கள் தபோலி என்ற மொழியை பேசுகின்றனர். முழுக்க முழுக்க இந்த மொழி பேசப்படும் முதல் திரைப்படம் இது என்பது குறிப்பிடத்தக்கது.


ஒரு குறிப்பிட்ட பழங்குடியினத்தவரை பற்றிய திரைப்படத்தில் அதிகம் வெளி உலகுக்கு தெரியாத அவர்களுடைய பண்பாடு, கலாச்சாரத்தை ஆவணப்படுத்துவது திரைக்கதையின் ஒரு அங்கமாக இருப்பது அவசியம். ஆனால், அதுநெருடலாக இல்லாமல், திணிக்கப்பட்டதாக இல்லாமல் இயல்பாக பிண்ணப்பட்டிருக்கிறது.


உடை, உணவு, குழு கலாச்சாரம், திருமண சடங்கு, இறுதிச் சடங்கு, போர் உத்திகள், போர் நீதி, தலைமைப் பண்பு என அத்தனையும் கதையோடு உறவாடுகின்றன.


படத்தின் ஆரம்பத்தில் சில காட்சிகளில் மட்டுமே வந்தாலும் பாட்டியின் கதாபாத்திரம் மிகவும் வலுவானது. பேத்திக்கு கனவு காண கற்றுக்கொடுத்து மறைகிறாள் அந்த பாட்டி. அவர் காட்டிய வழியில்தான் நாயகி நகர்கிறாள்.


தன் மகள் திருமணத்துக்கு சம்மதிக்காத போது ஊர்த்தலைவர் பேசும் வசனம் இன்றைய அரசியல்வாதிகள் பலரும் கற்றுக்கொள்ள வேண்டிய பாடம். தந்தை - மகள் உரையாடல் இவ்வாறாக விரிகிறது.


மகள்: உங்கள் கோரிக்கையை என்னால் ஏற்க முடியாது. அந்த நபரை நான் திருமணம் செய்ய மாட்டேன். என்னை மன்னித்துக் கொள்ளுங்கள்.


தந்தை: மகளே, இந்த மக்கள் நம்முடையவர்கள் என்பதால் நம் விருப்பு வெறுப்புகளை திணிக்க முடியாது.. நாம் அவர்களுக்கானவர்கள். அவர்களை பாதுகாப்பதே ஒரு தலைவனின் கடமை. எனவே இந்த கிராமத்தில் அமைதி நிலவ வேண்டும்.


இந்த உரையாடலை தொடர்வது கனா மணப்பெண் அலங்காரம் செய்வது.


இப்படி இயல்பான காட்சிகளான இப்படம் இனிய இசையால் இதயத்துக்கு இதமானதாக இருக்கிறது.
</description>
</news>
