<news>
<headline>மவுனத் திரைப்பட யுகத்தின் ஜாம்பவான் பஸ்டர் கீட்டன்!</headline>
<description>

மூன்று வயதில் படிக்கட்டில் இருந்து தடுக்கி விழுந்த கீட்டனுக்கு அதிர்ஷ்டவசமாக அடிபடவில்லை. ‘பஸ்டர்’ (விளையாட்டாக குழந்தைகளைத் திட்டும் சொல்) என்று கூறி அவனைத் தூக்கினார் குடும்ப நண்பர். அது பெயருடன் ஒட்டிக்கொண்டது. 

பள்ளிக்கு போகாமல் அப்பா, அம்மாவுடன் நாடகங்களில் நடித்தார். அம்மா சாக்ஸபோன் வாசிப்பார். அப்பா கூட்டத்தில் இவரைத் தூக்கிப் போட்டுப் பிடித்து சாகசம் செய்வார். எவ்வளவு உயரத்தில், எவ்வளவு வேகமாகத் தூக்கிப் போட்டாலும் அடிபடாமல் லாவகமாக கீழே விழுவார் கீட்டன். அந்த நிகழ்ச்சிகளுக்கு பெருத்த வரவேற்பு இருந்தாலும், அப்பா அடிக்கடி எக்குதப்பாக தூக்கி வீசியதால், அதை நிறுத்தவேண்டியதாயிற்று. அப்போது பரவலாகத் தொடங் கிய மவுனப் படத்தில் தலைகாட்ட ஆரம்பித்தார் கீட்டன்.


உணர்வுகளைக் காட்டாமல் எப்படி அடித்தாலும், அடிபட்டாலும் கல் மாதிரி இருந்த கீட்டனின் நகைச்சுவைகள் ரசிகர்களைக் கட்டிப்போட்டன. அவரது படத்துக்கு அலைகடலெனக் கூட்டம் கூடியது. வசனங்களுடன் கூடிய படங்கள் வரத் தொடங்கியபோதும், மவுனப் படங்களை விட்டு விலக மறுத்து அதிலேயே பல படங்கள் எடுத்தார் கீட்டன். பிரம்மாண்டக் காட்சிகளை திரையில் கொண்டுவந்து அசத்தினார்.


பணத் தட்டுப்பாட்டால் எம்.ஜி.எம் நிறுவனத்துடன் ஒப்பந்தம் செய்தார். போகப்போக கட்டுப்பாடுகள் அதிகரித்தன. குடும்பப் பிரச்சினைகளும் சேர்ந்துகொண்ட தில் கம்பெனியில் இவர் தொடர முடியவில்லை. பல ஆயிரம் டாலர் சம்பளம் வாங்கிக் கொண்டிருந்தவர், ஒருகட்டத்தில் சுத்தமாக வாய்ப்பு இழந்தார். வாரத்துக்கு நூறு டாலர் வாங்கிக்கொண்டு படத்தில் நடிக்கவேண்டிய நிலை ஏற்பட்டது. சாப்ளினுடன் ‘லைம்லைட்’ படத்தில் தோன்றினார்.


பிரிட்டிஷ் தொலைக்காட்சியில் நாடகங்களில் தோன்றியதால் மீண்டும் புகழ் கூடியது. அவர் நடித்து தோல்வியடைந்த படங்கள் மீண்டும் திரையிடப்பட்டு வசூலை அள்ளின. அவரைப் பற்றிய படத்துக்கு 50 ஆயிரம் டாலர் சம்பளம் பேசினார்கள். கவுரவ ஆஸ்கார் வழங்கியும் சிறப்பிக்கப்பட்டார்.


இறுதிப் படத்தை நுரையீரல் புற்றுநோயோடுதான் முடித்துக் கொடுத்தார். உணர்ச்சிகளைக் காட்டாமல் நடிக்கும் முகபாவத்துக்கும், டைமிங் காமெடிக்கும் பிதாமகர் என்று உலகம் முழுவதும் பல கோடி ரசிகர்களால் இப்போதும் கொண்டாடப்படுகிறார் கீட்டன்.


பஸ்டர் கீட்டனை நினைவுக் கூறும் விதமாக 13வது சென்னை சர்வதேச படவிழாவில் 9ம் தேதி Three Ages (ஆர்.கே.வி ஸ்டூடியோ | காலை 9:45), 11ம் தேதி The Saphead (ஆர்.கே.வி ஸ்டூடியோ | காலை 9:45) ஆகிய படங்கள் திரையிடப்படுகிறது.
</description>
</news>
