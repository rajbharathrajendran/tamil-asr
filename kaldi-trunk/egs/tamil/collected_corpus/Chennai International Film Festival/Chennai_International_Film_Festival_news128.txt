<news>
<headline>வசீகரிக்கும் வியட்நாம் படம்!</headline>
<description>

Flapping in the middle of nowhere / Dap Canh Giua Khong Trung / Diep Hoang Nguyen / Vietnam / 2014 / 99' 


கோவா சர்வதேச திரைப்பட திருவிழாவில், நம்மைப் போல எதேச்சதிகார சக்திகளால் பாதிக்கப்பட்ட நாடுகளின் படங்களை தேடிப்போய் பார்த்தேன்.


அந்த வகையில், ஒரு வியட்நாம் படம் என்னை மிகவும் பாதித்தது. அதுதான் Flapping in the middle of nowhere. என் தமிழ்ப் படங்களோடு ஒப்பிட்டு பார்த்து, பொறாமை கொள்ள வைத்தது இப்படம். 

வியட்நாம் நகரத்திலுள்ள விளிம்பு நிலை மக்களோடு 99 நிமிடம் உரையாடி விட்டு வந்தேன். என் ஆன்மா மீண்டும் மீண்டும் அந்தப்பகுதியையே சுற்றி சுற்றி வருகிறது.


என் வாழ்க்கையில் நான் பார்க்க நினைத்துள்ள நாடுகளில் முதன்மையாக வியட்நாமை வைத்து இருக்கிறேன். அமெரிக்காவை, 'சாதாரண ரப்பர்' செருப்பு அணிந்து எட்டி மிதித்து மண்ணைக் கவ்வ வைத்த மாவீரன் 'ஹோசிமின்' வாழ்ந்த பூமியை தொட்டு வணங்க வேண்டும்.


படத்தின் கதாநாயகி வசிக்கும் வீட்டின் வாசப்படி 'ரயில்வே தண்டவாளம்தான்'. ரயில் வரும் போது மட்டும் 'போனாப்போகுதுன்னு' வழி விட்டு விலகுவார்கள். ரயிலில் போகிற பயணிகள், கையை நீட்டி தண்டவாளத்தின் அருகிலிருக்கும் டீக்கடையில் சுடச்சுட தயாராகும் பஜ்ஜியை எடுத்து சாப்பிட முடியும்.


அந்த ரயில் அவர்கள் வாழ்வியலில் அன்றாடம் சந்திக்கும் நண்பனாக வந்து செல்கிறது. நான்தான் பதற்றத்தோடு, ரயிலை... ஒவ்வொரு காட்சியிலும் அணுகினேன். என் பயத்தை அநாவசியமாக்கியது 'ரயில்'.


என்னை வசியப்படுத்திய கதாபாத்திரங்கள் எக்கச்சக்கம் இத்திரைப்படத்தில். குறிப்பாக இரண்டு கதாபாத்திரங்களை மட்டும் அறிமுகம் செய்கிறேன். கதாநாயகியோடு கூட வசிக்கும் ஒருவன் பெண் வேடமிட்டு பாலியல் தொழில் செய்கிறான். அவன் பெண் வேடமிட்டால், கும்முன்னு இருப்பான். அதனால், அவன் தொழில் அமோகமாக நடந்து கொண்டு இருக்கும். இருந்தாலும், பெண் வேடமிட்டு ஏமாற்றுவது அவனை குற்றவுணர்ச்சியில் தள்ளும். ஆனால் 'யதார்த்தம்' குற்றவுணர்ச்சியை பின்னுக்கு தள்ளி விடும்.


இந்த கதாபாத்திரத்தை நம்ம ஊர் 'கம்யூனிஸ்ட்' கட்சிக்காரங்களுக்கு பொருத்திப் பார்க்கலாம்.


கதாநாயகி, ஒருவனை காதலித்து கர்ப்பமாகிறாள். திடீரென்று அவனும் காணாமல் போகிறான். சூழ்நிலைகளால் 'பாலியல்' தொழிலைச்செய்கிறாள். 'வயிறு' வளர்ந்து விட்டது. ஆனால் அந்த காரணத்திற்காகவே ஒருவன் அடிக்கடி அவளை அழைத்து செல்கிறான். அவன் அவள் வயிற்றை மட்டும் தொட்டுத்தடவி விட்டு, பணத்தை அள்ளிக்கொடுத்து அனுப்பி விடுவான்.


கர்ப்பவதிகளை தொட்டு தடவுவதிலேயே அவன் 'உச்சத்தை' அடைகிறான்.


இந்தப் படம் இன்னும் பல ஆச்சரியங்களை தந்து வசியப்படுத்தும். காத்திருந்து பார்த்து விடுங்கள்.


உலக சினிமா ரசிகனின் வலைதளம்: http://worldcinemafan.blogspot.in/



</description>
</news>
