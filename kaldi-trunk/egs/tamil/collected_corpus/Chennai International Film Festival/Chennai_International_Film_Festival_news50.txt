<news>
<headline>CIFF13: ஜன.8-ல் என்ன படம் பார்க்கலாம்?- சரா பரிந்துரை</headline>
<description>

RAMS|Hrútar Dir.: Grímur Hákonarson Iceland|2015|92’ | 9th january கேஸினோ மாலை 7.15


கும்மி, கிட்டி இருவரும் சகோதரர்கள். ஆனால் இருவரும் 40 வருடங்கள் ஒருவரோடு ஒருவர் பேசிக்கொண்டதில்லை. தங்களது குடும்ப சொத்தான ஆட்டு மந்தையை வெற்றிகரமாக நடத்தி வருகின்றனர். கிட்டியின் ஆட்டுக்கு மோசமான நோய் ஒன்று வரும்போது உள்ளூர் மக்கள் பீதியடைகின்றனர். நோய் பரவக் கூடாது என்பதால் அதிகாரிகள் அனைத்து மிருகங்களையும் கொல்ல முடிவெடுக்கின்றனர். அந்த நிலையில் தங்களது மந்தையையும், ஊரின் மற்றவர்களது மிருகங்களையும் காப்பாற்ற கும்மி கிட்டி என்ன முயற்சி செய்கிறார்கள் என்பதே ராம்ஸ். 



Taxi Dir.:Jafar Panahi Iran|2015|82’ WC-DCP | ஜனவரி 8 உட்லண்ஸ் மாலை 7.00 மணி 


இயக்குநர் பனாஹி ஒரு டாக்ஸியை டெஹ்ரான் நகரத் தெருக்களைச் சுற்றிலும் ஓட்டிச் செல்கிறார். வேறுபட்ட பல்வேறு இடங்களிலிருந்து பல்வேறு விதமான பயணிகளை ஏற்றிச் செல்வதும் இறக்கிவிடுவதுமாக டாக்ஸி செல்கிறது. பயணிகளோடு அவர் பேசும் உரையாடல்கள் ஏற்கெனவே டாஷ்போர்டில் பொருத்தப்பட்டுள்ள கேமராவிலிருந்து பதிவாகிறது. ஆக தொழில்நுட்பரீதியாக பனாஹி அவர் யாரையும் இயக்கத் தேவையில்லை. எனினும் மறக்க முடியாத சில பயணிகளுடனான அவரது பயணத்தில் சின்னச் சின்ன வசனங்களைச் சேர்த்தும் கேமரா கோணங்களை மாற்றியும் எடுக்கப்பட்டுள்ள இப்படம் அவரது திறமையை மிகச் சிறப்பாக பறைசாற்றுகிறது. 



Embrace of the Serpent |El abrazo de la serpiente Dir.: Ciro Guerra Colombia|2015|125’ | 11th january உட்லண்ஸ் மாலை 7.00 மணி 


இத்திரைப்படம் இரு கதைகளை கூறுகிறது. 1909 மற்றும் 1940 ஆகிய இரு காலகட்டத்திலும் வாழ்பவர் மதகுருவும் அமேசானிய பழங்குடி இனத்தில் கடைசியாக உயிர்பிழைத்திருப்பவருபவருமான கரமகாத்தே. அவரைப் பற்றிய வெவ்வேறு காலகட்ட வாழ்வை ஆராய்கிறது இப்படம். ஒரு ஜெர்மானிய விஞ்ஞானி, ஒரு அமெரிக்க விஞ்ஞானி ஆகிய இருவரோடும் கரமகாத்தே அமேசான் காடுகளில் சில அபூர்வ செடிகளைத் தேடி அலைகின்றார். யாக்ரூனா எனப்படும் ஒரு புனித முறை சிகிச்சை செய்யக்கூடிய மூலிகைச் செடி அது. 40 வருடங்களுக்கு மேலாக அவரோடு களப்பணியாற்றிய இரு விஞ்ஞானிகளின் நாட்குறிப்புகளைத் தழுவி இப்படம் எடுக்கப்பட்டது. ஆஸ்கர் விருதுக்காக சிறந்த வெளிநாட்டுப் படத்திற்கான பிரிவில் கொலம்பியாவிலிருந்து சென்று போட்டியிட்ட படம். 



Flocking|Flocken Dir.: Beata Gardeler Sweden|2015|110’ WC-DCP | உட்லண்ஸ் 12th january மாலை 7.00 மணி மற்றும் ஐநாக்ஸ் 13th january மாலை 4.45 மணி


வடக்கு ஸ்வீடனில் ஒரு சின்னஞ்சிறிய கிராமத்தில் வசிக்கும் மக்கள் தினமும் தேவலாயத்துக்குச் சென்று வருபவர்கள். குளிர்நிறைந்த வெயிலற்ற அப்பகுதியில் ஒருவரையொருவர் சார்ந்து வாழும் வாழ்க்கை அவர்களுடையது. ஒருவரை யொருவர் சார்ந்திருந்தாலும் ஒருவிதமான அசௌகரியமான நெருக்கத்தையே அவர்கள் உணர்ந்தனர். சில உண்மை சம்பவங்களைக்கொண்டே இப்படம் உருவாக்கப்பட்டுள்ளது. ஜெனிஃபர் தன்னோடு பள்ளி மாணவர்களில் ஒருவன் தன்னை கற்பழித்துவிட்டதாகக் கூறுகிறாள். காவல்துறையும் நீதித்துறையும் இவ்வழக்கை மிகவும் நிதானமாகக் கையாள்கிறது. ஆனால் உள்ளூர் மக்கள் தங்கள் கிராமத்தில் மேலும் இப்படி நடக்கலாம் என எதையும் நம்ப மறுக்கின்றனர். மகனின் தாய் ஜெனிஃபரை தன் மகனோடு சமாதானமாகி சேர்ந்து வாழ நிர்ப்பந்திக்கிறாள். 



பிசாசு எனும் தேவதை! | ரஷ்ய கலாச்சார மையம், 8th january மாலை 4.15 மணி.


தமிழில் பேய்ப் படம் ரசிப்பவர்களை பயம் எனும் கிளர்ச்சியைத் தாண்டி, அவர்களை அடுத்தக் கட்டத்துக்கு அழைத்துச் செல்லும் அபார முயற்சிதான் 'பிசாசு'. 

சலித்துப் போன காட்சிகள் நிரம்பிய பேய்ப் படங்களைப் பார்த்து வந்த தமிழ் சினிமா ரசிகர்களுக்கு, மனிதத்தின் மகத்துவத்தையும் பேரன்பின் மேன்மையையும் சொல்வதற்காக, உணர்வுபூர்வமான பிசாசுவை அறிமுகப்படுத்தி இருப்பதை நிச்சயம் கொண்டாட வேண்டும். பாடல்களுக்கும் காமெடி ட்ராக்கையும் ஒதுக்கிவிட்டு, அசல் சினிமாவுக்கு தமிழ் ரசிகர்களை அழைத்துச் செல்ல வேண்டும் என்று பேச்சளவில் மட்டுமின்றி, அதை செயல்படுத்திக் காட்டியிருக்கும் விதத்தில் மிஷ்கின் மின்னுகிறார். 

படத்தின் முக்கியமான ஒரு காட்சியில், ஒரு பாட்டி கேரக்டர் மெல்ல நம்மை நோக்கி நெருங்குகிறது. அவர் முகத்திலும் உடலசைவுகளிலும் அப்படி ஒரு கொந்தளிப்பு. அவர் சொல்ல முற்படும் விஷயம் அவ்வளவு கடுமையானது என்பது பார்வையாளனுக்குப் புரிகிறது. ஆனால், அவர் பேசவே இல்லை. அந்த இடத்தில் பார்வையாளனே படைப்பாளி ஆகிறான். அந்தப் பாட்டி பேச வேண்டிய வசனத்தை தனது புரிதல், மனநிலைக்கு ஏற்ப தானே எழுதிக்கொள்கிறான் பார்வையாளன். இதுபோன்ற அணுகுமுறைதான், மிஷ்கின் என்ற படைப்பாளியை 'ப்யூர் சினிமா' கிரியேட்டராக உயர்த்திப் பிடிக்கிறது. 

ஆரம்பப் பகுதிகளில், கோலிவுட் முதல் ஹாலிவுட் வரையில் நிரம்பியிருக்கும் பேய்ப் படங்களுக்கே உரிய க்ளிஷேக்களை, தனது பாணியில் புகுத்தியிருப்பதைக் குறைகூற முடியாது. பேய்ப் படம் என்றால் இப்படித்தான் இருக்கும் என்று தமிழ் சினிமா கற்றுக்கொடுத்த பாடத்தை படித்த சாதாரண ரசிகர், அந்த நம்பிக்கையுடன் பிசாசுவுக்கு வருவார் என்று மிஷ்கினுக்குத் தெரிந்திருக்கிறது. அவர்களை ஏமாற்றக் கூடாது என்பதற்காக அவர் அதைப் பின்பற்றியிருக்கலாம் என்றே நினைக்கிறேன். அப்படிச் சாதாரண ரசிகராக பிசாசு எனும் பேய்ப் படத்துக்கு வருபவர்களின் ரசனையை வெகுவாக உயர்த்தி, ஒரு தேவதைக் கதையை தரிசித்த திருப்தியுடன் வீட்டுக்கு அனுப்பியதுதான் மிஷ்கினின் அபார வெற்றி. 


</description>
</news>
