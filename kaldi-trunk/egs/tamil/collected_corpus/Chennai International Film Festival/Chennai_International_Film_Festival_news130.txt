<news>
<headline>சென்னை பட விழா | காஸினோ | 18.12.2014 படங்களின் அறிமுகப் பார்வை</headline>
<description>

சென்னை 12-வது சர்வதேச பட விழாவில் வியாழக்கிழமை காஸினோ திரையரங்கில் திரையிடப்படும் படங்களில் அறிமுகக் குறிப்புகள் இவை. மாலை 6.15 மணிக்கு உட்லண்ஸ் திரையரங்கில் துவக்க விழா நடைபெறவுள்ளது. 

காலை 10 மணி 


Break Loose / Vosmerka / Alexey Uchitel / Russia / 2013 / 85' 


ரஷிய ராணுவத்தில் பணிபுரிந்த நான்கு வீரர்கள், ஓமனில் உள்ள ரஷ்ய சிறப்பு காவல் பிரிவில் இணைகின்றனர். ஒரே பணியும், நாட்டை காக்கிறோம் என்ற இருமாப்பும் இவர்களை நண்பர்களாக்குகிறது. ஓமனில் அடிக்கடி கலவரம் நடப்பது வாடிக்கையாக இருக்க, அங்குள்ள தாதாக்களை பகைக்க வேண்டிய சூழல். கூட்டத்து தலைவனின் காதலியை நண்பர்களில் ஒருவன் கவர்ந்திட, அது மீதம் உள்ள நண்பர்களின் வாழ்க்கைக்கும் ஆபத்தாய் மாறுகிறது. இந்த ஆடு புலி ஆட்டத்தில் வெல்பவர் யார்? வீழ்பவர் யார்? 


மதியம் 12 மணி 


Xenia/Greece/H.Koutras/120’/2014 




தனது தாயின் மரணத்திற்குப் பிறகு தனித்துவிடப்படும் 16 வயது டேனி கிரெட்டே நகரத்திலிருந்து வெளியேறுகிறான். பாடகனான மூத்த சகோதரன் ஒடிஸீஸ் இருக்கும் ஏதென்ஸுக்குச் சென்று அவனுடன் சேர்ந்து வாழ்கிறான். அவனுடைய அம்மா ஒரு பாடகி. அல்பேனியன். அப்பா கிரேக்கம். இதனால் இரு சகோதரர்களும் எப்பொழுதும் சந்தித்துக்கொண்டதில்லை. சொந்த நாட்டிலேயே அந்நியர்களாக வாழும் நிலையில் அவர்களது வாழ்க்கை. 

இருவரும் தங்கள் தந்தை இருக்கும் தெஸலோனிக்கி எனும் இடத்திற்குச் செல்ல விரும்புகின்றனர். அவர் எப்படியாவது இவர்களை சட்டப்பூர்வமாக வாரிசுகள் என்பதை அங்கீகரிக்க வேண்டுமென்பதுதான் அவர்களது விருப்பம். அதே சமயம் தெஸலோனிக்கியில் உள்ள பிரபல இசைக்குழுவுக்கு பாடகர் தேர்வு நடைபெற்றுக்கொண்டிருக்க, அதில் சென்று முயற்சி செய்கிறார்கள். 

டேனியின் சகோதரன் ஒடிஸீஸ் தேர்வாகிவிடுகிறான். இசைக்குழுவுக்கு புதிய இசை நட்சத்திரம் கிடைத்துவிட்டார். எந்த நாடு அவர்களை அந்நியப்படுத்தியதோ அந்த நாடே அவர்களை ஏற்றுக்கொண்டது. அற்புதமான பாடல்களும் இசைநிகழ்ச்சிகளும் இப்படத்தின் உற்சாகத்தை மேலும் மேலும் உயர்த்துவதாக இருக்கிறது. டொராண்டோ திரைப்பட விழாவில் போட்டியில் கலந்துகொண்டது. கேன்ஸ் உலகத் திரைப்படவிழாவிலும் அன் சர்டெய்ன் பிரிவில் திரையிட தேர்வானது. 

மதியம் 3 மணி 


Cracks in Concrete/Austria/Umut Dag/105’/2014




ராக் இசைக் கலைஞனாக வரவிரும்பும் 16 வயது மைக்கேல் ட்ரக்ஸ் தொழிலில் ஈடுபட்டுள்ள முதலாளிகளின் பிடியில் சிக்கியிருக்கிறான். தனது பள்ளிப்படிப்பை பாதியில் விட்டுவிட்டு அவர்களோடு திரியவேண்டிய சூழல். அதேநேரத்தில் ராக் இசை பதிவு செய்யும் இடத்திலும் தவறாமல் அதை வேடிக்கைப் பார்க்க ஆஜராகிவிடுகிறான். ஆசை ஒருபக்கம் வாழ்க்கை ஒரு பக்கம் என ஊசலாடுகிறான். இத்தகைய நேரத்தில்தான் அவனுக்கு கைகொடுக்க ஒருவன் அவன் வாழ்வில் நுழைகிறான். 35 வயது எர்டன் 10 ஆண்டுகள் கொலைக்குற்ற சிறைத்தண்டனை அனுபவித்துவிட்டு பரோலில் வந்திருப்பவன். 

ஒரு பெண்ணைக் கொன்றுவிட்டு சிறைக்குச் சென்றவன். உண்மையில் அவனை மைக்கேலுக்கு யாரென்றே தெரியவில்லை. அவன் ஏன் மைக்கேலைத் தேடி வரவேண்டும். இவனுக்கு உதவ வேண்டிய அவசியம் என்ன? போன்ற கேள்விகளோடு விறுவிறுப்பாக செல்லும் கதை உண்மையில் எதிர்கால வாழ்க்கை குறித்த பதற்றத்தோடு நகரங்களில் சுற்றித்திரியும் இளைஞர்களின் கதையை பேசுவதாகத்தான் இருக்கிறது. </description>
</news>
