<news>
<headline>சென்னை சர்வதேச பட விழா | ரஷ்ய கலாச்சார மையம் | 12.1.2016 படங்களின் அறிமுகப் பார்வை</headline>
<description>

சென்னை 13-வது சர்வதேச பட விழாவில் செவ்வாய்க்கிழமை ரஷ்ய கலாச்சார மையத் அரங்கில் திரையிடப்படும் படங்களில் அறிமுகக் குறிப்புகள் இவை » 

காலை 10.00 மணி


Unnal Mudiyum Thambi/ Dir.: K. Balachander Tamil | 1988 | 154 


மிகப்பெரிய இசைக்கலைஞர் பிளஹரி மார்த்தாண்டம் பிள்ளையின் மகனான உதயமூர்த்திக்கு இசையில் நாட்டமில்லை. மாறாக சமூக சிந்தனையும் எளிய மக்களைப் பற்றி கவலைகளும் ஏற்படுகிறது. இதனால் தந்தைக்கும் மகனுக்கும் விரிசல் ஏற்படுகிறது. அதைப்பற்றிய எந்தக் கவலையுமின்றி சமூகத்தைப் பற்றிய அவன் கவலைப்படுகிறான். முக்கியமாக மது ஏழைமக்களை படுத்தும் பாட்டை உணர்ந்து மதுவில் மூழ்கிய மக்களை திருத்த முயல்கிறான். 

மதியம் 1.30 மணி


Chennai Ungalai Anbudan Varaverkirathu/ Dir.: Maruthapandian Tamil | 2015 | 138'


வெவ்வேறு விதமான மனிதர்கள் பெரும் கனவுகளுடன் சென்னை என்னும் பெருநகரில் குவிகிறார்கள். இயக்குநராகும் ஆசையில் கதை எழுத உட்காரும்போதெல்லாம் செல்லப் பாண்டியனுக்கு (பாபி சிம்ஹா) ஏதாவது இடையூறு ஏற்படுகிறது. விவேகானந்தரின் பொன்மொழியைச் சொல்லித்தான் ஆரம்பிக்கிறான். ஆனால் நடைமுறை அவனை நகரவிடாமல் தடுத்துக்கொண்டே இருக்கிறது. சொந்த அறையிலேயே அந்நியன்போல ரகசியமாக இரவில் வந்து தங்குகிறான். தான் காதலித்த பெண்ணிடம் காதலைச் சொல்ல இயலவில்லை. காதல் அவனுக்குள் லேசான நறுமணம் வீசிவிட்டுக் காற்றோடு கலந்துவிடுகிறது. இப்படி அவனுடைய நண்பர்களுக்கும் உதிரிஉதிரியாக ஆளொக்கொரு பிரச்சனை. 

மாலை 4.15 மணி


Thani Oruvan / Dir.: Mohan Raja Tamil | 2015 | 160'


குற்றவாளி யார்? அவனுக்கு பின்னால் இருக்கும் தீய சக்திகள் என்ன? என்பதை கண்டுபிடித்தப் பிறகு ஐபிஎஸ் அதிகாரியாக பொறுப்பேற்று அவனை வீழ்த்த ஜெயம் ரவி நடத்தும் த்ரில்லர் யுத்தம்தான் ‘தனி ஒருவன்’. 

சிவில் சர்வீஸ் தேர்வில் வெற்றிபெற்று ஐபிஎஸ் பயிற்சி வகுப்பில் இருக்கும் மித்ரன் (ஜெயம் ரவி), உடனிருக்கும் 3 நண்பர்களுடன் சேர்ந்து போலீஸ் அதிகாரியாக பதவி ஏற்பதற்கு முன்பே குற்றங்களுக்கு எதிராக களத்தில் இறங்கி குற்றவாளிகளுக்குத் தண்டனை பெற்றுத் தருகிறார். குழந்தை கடத்தல், செயின் பறிப்பு என்று ஒவ்வொரு குற்றங்களுக்குப் பின்னாலும் மிகப்பெரிய அளவில் வணிகம் நடப்பது அவர்களுக்குத் தெரிய வருகிறது. அதற்குக் காரணமாக இருக்கும் பல்வேறு குற்றவாளிகளைப் பட்டியலிட்டு, அதில் பெரிய அளவில் குற்றங்களில் ஈடுபடும் 3 நபர்களைத் தேர்வு செய்து தண்டனை பெற்றுத்தர திட்டமிடுகிறார், மித்ரன். 



மாலை 7.00 மணி


Steamboat bill jr / Steamboat bill jr / Dir.:Buster Keaton USA|1928|70’ 


இந்த மௌன நகைச்சுவைப் படத்தில் நீண்டநாள் பிரிந்திருக்கும் கல்லூரி மாணவன் வில்லியம் கேன்ஃபீல்டும் (பஸ்டர் கீட்டன்) அவனது நீராவிப்படகின் கேப்டன் தந்தையும் கே மிஸிஸிபி ஆற்றின் ஒரு நகரத்தில் திரும்பவும் ஒன்று சேர்கிறார்கள். அவனது நகரமயமான தோற்றம் அவரை மலைக்க வைக்கிறது. அங்கே இன்னொரு ஆற்றுப்படகு முதலாளி ஜான் ஜேம்ஸ் கிங் என்பவரின் நட்பு மூத்த கேன்பீல்ட்க்கு கிடைக்கப் பெறுகிறது. ஜான் ஜேம்ஸ் கிங்கின் மகள் மேரி (மரியான் பைரன்)யின் மீது காதல் கொள்கிறான் வில்லியம் கேன்பீல்டு. ஆனால் தன் தந்தை கைதான பிறகு மேலும் வில்லியம் கேன்பீல்டு கவலை அடைகிறான். 


</description>
</news>
