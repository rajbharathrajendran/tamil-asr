<news>
<headline>ஆச்சி எனும் அரசி!﻿</headline>
<description>

மன்னார்குடியில் கோபிசந்தா என்றறியப்பட்டு, பின்னர் செட்டிநாட்டுப் பக்கம் பள்ளத்தூருக்குக் குடிபெயர்ந்து ‘பள்ளத்தூர் பாப்பா’வாகி, பின்னர் மனோரமா என்று பெயரெடுத்து ஆச்சியாக அழைக்கப்பட்ட மனோரமாவுக்கு மரணம் உண்டா என்ன!


அகல விரிந்திருக்கும் கண்களில் மின்னும் ஒளி, அப்பாவி முகவாகு, அசாத்திய உடல் மொழி என்ற வகையில் கருப்பு - வெள்ளைப் படங்களின் காலத்திலேயே நகைச்சுவை நடிகையாக அசத்தியவர் மனோரமா. தனது திரைவாழ்வில் எத்தனையோ கலைஞர்களுடன் இணைந்து நடித்தார். 1,000-க்கும் மேற்பட்ட படங்களில் நடித்து கின்னஸ் சாதனை செய்தார். பிற்காலப் படங்களில் உதறலெடுப்பது போன்ற பாவனை, பல குரல்களில் இழுத்து நீட்டி முழக்கும் வசன உச்சரிப்பு, சொந்தக் குரலில் அசத்தலான பாட்டு என்று விஸ்வரூபம் எடுத்தார்.


சென்னை பாஷையைப் பேசுவதிலும் தனித்திறன் காட்டியவர். அவர் பாடிய ‘வா வாத்யாரே வூட்டாண்ட’ என்ற ‘பொம்மலாட்டம்’ படப் பாடல் எந்தக் காலத்திலும் அழியாது. பல்வேறு சமூகங்களைச் சேர்ந்த பெண்களை அச்சுஅசலாகத் திரையில் பிரதிபலித்தவர் அவர். திரைப்படங்களில் பெரும் வெற்றிகளைச் சுவைத்த பின்னரும், நாடகங்களில் தொடர்ந்து நடித்தார். 

விசு இயக்கிய ‘சம்சாரம் அது மின்சாரம்’ படத்தில் வீட்டு எஜமானரின் சம்பந்தியோடு வாதம் செய்யும் வேலைக்காரப் பெண்மணியாக நடித்திருப்பார் மனோரமா. ‘கம்முனா கம்மு, கம்னாட்டி கோ’ எனும் வசனம் ஒருகாலத்தில் அத்தனைப் பிரபலம்.


தமிழ் வசன உச்சரிப்பின் திருத்தம், ஏற்ற இறக்கம், நயம் அனைத்தும் அவர் நாவில் குடிகொண்டிருந்தது. ‘புறமுதுகிட்டு ஓடுகையில் அடிபட்டு இறந்தானா என் மகன், அய்யகோ’ என்று பதறி, மார்பில் பாய்ந்த வேல்தான் முதுகைத் துளைத்தது என்று அறிந்து பெருமிதம் பொங்கக் கதறும் புறநானூற்றுத் தாய் வேடத்தில் கலைஞர் வசனத்தை உச்சரிப்பதில் பெயர் பெற்றிருந்தவர் அவர்.


இவ்வுலகம் இருக்கும் வரை, ‘ஏ தில்லான்டோமரி டப்பாங்குத்து ஆட்டம் ஆடுவேன் / ஷோக்காப் பாட்டு பாடுவேன்/ நேக்கா ஓட்டம் ஓடுவேன்' என்று தமிழ் ரசிகர்கள் உள்ளங்களில் நிரந்தரமாக ஆடிக்கொண்டும் பாடிக்கொண்டும் நடித்தபடியும் நிலைத்து நிற்பார் ஆச்சி எனும் கலையுலக அரசி!


மறைந்த ஆச்சி மனோரமாவை நினைவுகூறும் விதமாக நாளை முதல் படமாக ரஷ்ய கலாச்சார மையத்தில் காலை 10.00 காட்சியாக 'சம்சாரம் அது மின்சாரம்' திரையிடப்பட உள்ளது.
</description>
</news>
