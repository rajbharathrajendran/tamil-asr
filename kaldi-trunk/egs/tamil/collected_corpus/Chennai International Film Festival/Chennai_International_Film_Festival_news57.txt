<news>
<headline>சென்னை சர்வதேச பட விழா | உட்லண்ஸ் சிம்பொனி | 7.1.2016 படங்களின் அறிமுகப் பார்வை</headline>
<description>

சென்னை 13-வது சர்வதேச பட விழாவில் வியாழக்கிழமை உட்லண்ஸ் சிம்பொனி திரையரங்கில் திரையிடப்படும் படங்களில் அறிமுகக் குறிப்புகள் இவை 


17-ம் நூற்றாண்டில் வாழ்ந்த திருவிதாங்கூர் மன்னரின் அரண்மனையைப் பற்றிய கதக்களி நாடகம் நளசரிதம் ஆட்டக்கதை. இதை எழுதிய உன்னாயி வாரியரின் வாழ்க்கையைச் சொல்கிறது ப்ரியமானசம் திரைப்படம். பழைய திருவிதாங்கூரின் மேன்மையைச் சொல்லி, அதனைச் சுற்றி வரும் ப்ரியமானசம், கோவில் பணியாளராக வேலை பார்த்த கவிஞரின் கதையைப் பேசுகிறது. கோவிலின் படங்களையும், பழங்கால மத நம்பிக்கைகளையும் அழகாகக் காட்சிப் படுத்தியிருக்கும் காதல் கதையே ப்ரியமானசம். 







ரெய்னர் வெர்னர் ஃபாஸ்பிண்டர் என்கிற ஜெர்மானிய திரைப்பட இயக்குநரின் வாழ்க்கையைப் பற்றியும் படைப்புகளைப் பற்றியும் சொல்லும் ஆவணப் படம். அவரது திரைப்படங்களிலிருந்து சிறந்த காட்சித் தொகுப்புகளையும், அவருடன் பணியாற்றியவர்களது பேட்டியும் நிறைந்துள்ள இந்தப் படம், அவரது வாழ்க்கை, சினிமா, சிந்தனை, படைப்பாற்றல் திறன் என வெவ்வேறு பகுதிகளாக பிரிக்கப்பட்டுள்ளது.ஃபாஸ்பைண்டர் குறித்து ஆர்வமுள்ள எவரும், ஐரோப்பிய சினிமாவை விரும்பும் எவரும், இந்த ஆவணப் படத்தால் ஈர்க்கப்படுவார்கள். 



சாக்கடையை சுத்தம் செய்யும் தொழிலாளியைத் தற்கொலைக்குத் தூண்டியதாக குற்றஞ்சாட்டப்பட்டு நாராயணன் காம்ளே என்ற மராத்திய கவிஞர் சிறையில் அடைக்கப்படுகிறார். அவருக்கு வருமானம் குழந்தைகளுக்கு டியூசன் சொல்லிக் கொடுத்து அதில் கிடைக்கும் சொற்ப வருமானம்தான். உண்மையில் கவிஞர் மேடையில் பாடல்கள் பாடியதைக் கேட்டு அந்த தொழிலாளி தற்கொலை செய்துகொண்டார். நீதிமன்றத்தில் அவருக்காக வாதாடி அவரை வெளியேக் கொண்டுவர போராடுகிறார் ஒரு வழக்கறிஞர். 

வெனிஸ் திரைப்பட விழாவில் பரிசு பெற்றுள்ள இந்தப் படம் மும்பை திரைப்பட விழாவிலும் மூன்று பரிசுகள் வென்றுள்ளது. இதன் இயக்குநர் சைதன்ய தம்ஹனா 27 வயது இளைஞர். இதில் நடித்த துப்புரவு தொழிலாளியின் மனைவி அசலானவர்.உண்மையில் சாக்கடை குழியில் இறந்த போன தொழிலாளி ஒருவரின் மனைவி! மற்ற நடிகர்களும் தொழில் முறை நடிகர்கள் அல்ல, இதற்கென்றே பயிற்சி தரப்பட்டு நடித்தவர்கள். சாதி, அரசியல் அதிகாரம் பற்றிய பல விவாதங்களைக் கொண்டிருக்கும், தூங்கும் யாரையும் தட்டி எழுப்பும் மராத்தி படம்தான் இந்த - ‘கோர்ட்’﻿﻿ 



மிக முக்கிய டீனேஜ் படங்களில் ஒன்று. டேனிஷ் இயக்குநரான நில்ஸ் மேல்மோரோஸ் வளரிளம் குழந்தைகளின் இயல்பை அழகாய்ப் படம் பிடித்திருக்கிறார். 13 முதல் 16 வயது வரையான சிறுவர்களின் வகுப்பறையில், படம் தொடங்குகிறது. எலின் என்னும் சிறுமி, ஹெல்ஜை டேட்டிங் செய்யவில்லை என்பதால், அந்தக் குழுவில் இருந்து வெளியேற்றப்படுகிறாள். இன்னொரு சிறுமியான மோனா, எலினின் இடத்தைப் பிடிக்க முயற்சிக்கிறாள். அவர்களோடு, வேடிக்கையான சிறுவன் வில்லி பாண்டே, நியல்ஸ் ஒலே உள்ளிட்டவர்களும் இப்படத்தில் முக்கிய கதாபாத்திரங்களாக இடம்பெற்றுள்ளார்கள். 


</description>
</news>
