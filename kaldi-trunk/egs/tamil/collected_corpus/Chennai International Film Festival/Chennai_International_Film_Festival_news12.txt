<news>
<headline>தமிழ் திரைக் காதலர்கள் விரும்பிப் பார்க்கும் சிறந்த இந்திய மொழித் திரைப்படங்கள்</headline>
<description>

இந்திய திரைப்படங்களுக்கு என்று ஒரு நெடிய வரலாறு உண்டு. ராஜா ஹரிச்சந்திரா (இந்தியாவின் முதல் மௌனப்படம்) வில் தொடங்கி ஆலம் ஆரா (இந்தியாவின் முதல் பேசும்படம்) வில் வளர்ந்து பதேர் பாஞ்சாலியில் (உலகெங்கும் 100க்கும் மேற்பட்ட விருதுகளைப் பெற்ற ஒரே இந்தியத் திரைப்படம்) தீவிரமடைந்த வரலாறு அது. 

இன்றும் நம்மைச் சுற்றியுள்ள திரை ஆர்வலர்களிடம் ஆழ்ந்து உரையாடும்போது உலகப் படங்களைவிட இந்தியப் படங்களின் சீரிய கலைப்பாதையை விதந்தோதுவதைக் கவனிக்கலாம். அவர்களின் பேச்சில் சத்யஜித்ரே, மிருணாள் சென், ஷ்யாம் பெனகல், கோவிந்த் நிஹ்லானி, நிமாய் கோஷ், புத்த தேவ் தாஸ்குப்தா போன்ற பெயர்களை தவறாமல் குறிப்பிடுவார்கள். 

13வது சென்னை உலகத் திரைப்பட விழாவில் உலகப் படங்கள் கொண்டாடப்படுவதோடு, இங்கு திரையிடப்பட்டுவரும் இந்தியத் திரைப்படங்களும் பார்வையாளர்களால் முக்கியத்துவம் பெற்றுவருவதைப் பார்க்கமுடிகிறது. 

இவ்விழாவைப் பொறுத்தவரையில் முக்கியமாக குறிப்பிடப்பட்டது தி கோர்ட். மராத்தியக் கவிஞரின் மேடைப் பாடல்களைக் கேட்ட ஒரு துப்புரவுத் தொழிலாளி தற்கொலைக்குத் தூண்டப்படுகிறார். இதைக் காரணம் காட்டி கவிஞர் சிறையில் அடைக்கப்பட அவரை சிறையிலிருந்து மீட்க ஒரு வழக்கறிஞர் போராடுகிறார். ஒரு சமூகப் பார்வையுள்ள வழக்கறிஞரின் கதையாக மட்டுமல்லாமல் இவ்வழக்கு தொடர்பான நீதிபதி போன்றோரின் வாழ்வியல் அணுகுமுறையை வெளிப்படுத்துவதிலும் போதிய கவனம் செலுத்தியிருந்தார் இயக்குநர். சாதி, அரசியல் அதிகாரம் எனப் பல்வேறு சமூகக் கூறுகளை அலசி ஆராய்ந்திருக்கும் இப்படத்தின் இயக்குநர் இயக்குநர் சைதன்ய தம்ஹனா 27 வயது இளைஞர் என்பது குறிப்பிடத்தக்கது. 'தி கோர்ட்' வெனிஸ் திரைப்பட விழாவில் பரிசு பெற்றுள்ள இந்தப் படம் மும்பை திரைப்பட விழாவிலும் மூன்று பரிசுகள் வென்றுள்ளது. 

திருநங்கைகளின் வாழ்வை விரிவாகப் பேசும் படம் 'நான் அவனல்லா.. அவளு'. பெங்களூருவில் ஒரு நாள் இரவு அப்பாவி திருநங்கையான வித்யா தனது வீட்டுக்கு நடந்து சென்றுகொண்டிருந்த போதுதான் போலீசாரால் பிடித்து காவல்நிலையத்துக்கு அழைத்துவரப்படுகிறாள். அங்கிருந்த போலீஸ் இன்ஸ்பெக்டர் வித்யாவை விசாரிக்கிறார். ''நீ ஏன் இந்த வாழ்க்கைக்கு வந்தாய்'' என கேட்கிறார். அதைத்தொடர்ந்து மடேஷா எனும் இளம்சிறுவனின் வாழ்க்கை நம் கண் முன் விரியத் தொடங்குகிறது. நம் இந்திய சமுதாயத்தில் திருநங்கைகளைப் பற்றிய அறிதல்களில் நிறைய குழப்பங்கள் உள்ளன. முக்கியமாக இளைஞர்கள் மத்தியில் போதிய புரிதல்கள் இல்லை. இதைத் தீர்க்கும்விதமாக கன்னடத்தில் வெளிவந்த படம் அமைந்திருந்தது. 

நேற்று திரையிடப்பட்ட சாங் ஆஃப் ஹார்னார்டு திரைப்படம் வெளிவராத போடோ சமுக வாழ்வை நம் பார்வையாளர்களுக்கு கொண்டுவந்து சேர்த்திருக்கிறது. இந்தியாவின் வடகிழக்கு பகுதியில், கடந்த 35 ஆண்டுகளில், இதுவரை 40,000 மக்கள் மதக்கலவரங்களாலும், கிளர்ச்சியாலும் மாண்டுள்ளனர். இதில் பலர் அப்பாவிப் பொதுமக்கள். ரைமாலி, இளம் பெண், அவளுக்கு இதைப் பற்றிய விவரங்கள் தெரியும். அவள் பாலியல் பலாத்காரத்துக்கு ஆளானவள் வேறு. தனித்துவிடப்பட்ட ஒரு வீட்டில் இருக்கும் அவள், எப்படி பிரிவினையால் தூண்டப்பட்ட வன்முறை அவளது வாழ்க்கையையும், அவள் காதலனின் வாழ்க்கையையும், அவர்களது குடும்பத்தினரையும் பாதித்தது என்பதை நினைவுகூர்கிறாள். நடிகர்கள் இப்படத்தில் நடிக்க ஒப்புக்கொள்ளாததால் படத்தை இயக்கமுடியாமல் ஒருவருடத்துக்கும் மேலாக இயக்குநர் மஞ்சுபோரா தவித்து வந்தார். கனடாவில் நடைபெற்ற மான்ட்ரில் உலகத் திரைப்படவிழாவில் திரையிட தேர்வான படம். இப்படத்தில் ராணுவம் தோலுரித்துக் காட்டப்பட்டதை பார்வையாளர்கள் வியந்து பேசினார்கள். 

17-ம் நூற்றாண்டில் வாழ்ந்த திருவிதாங்கூர் மன்னரின் அரண்மனையைப் பற்றிய கதக்களி நாடகம் நளசரிதம் ஆட்டக்கதை. இதை எழுதிய உன்னாயி வாரியரின் வாழ்க்கையைச் சொல்கிறது ப்ரியமானசம் திரைப்படமும் பார்வையாளர்களால் விரும்பிப் பார்க்கப்பட்டது. அதுபோல Ottaal ஜெயராஜ் இயக்கிய மலையாளப் படம். இப்படம் கோவா சர்வதேசத் திரைப்பட விழாவில் இந்தியன் பனோரமாவில் திரையிட தேர்ந்தெடுக்கப்பட்டது. கேரள உலகத் திரைப்படவிழாவின் வரலாற்றிலேயே கடந்த 20 ஆடுகளில் உச்சபட்ச விருதுகளைப் பெற்ற ஒரே படம். தென்னிந்தியாவின் ஒரு குக்கிராமத்தில் 18ஆம் நூற்றாண்டில் கதை நடக்கிறது. பேரனுக்கு இந்த உலகத்தில் வாழும் ஒரே உறவான தாத்தாவோடு அவனுக்குள்ள தொடர்பை உருக்கமாக பேசுகிறது. ஆன்டன் செகாவின் வான்கா சிறுகதையைத் தழுவி எடுக்கப்பட்ட படம். 

மாற்றம் வரவேண்டும் என விரும்பும் திரை ஆர்வலர்கள் பரந்துபட்ட உலகநாடுகளிலிருந்து பல்வேறு மொழித் திரைப்படங்களைக் கொண்டாடும் அதே நேரத்தில் இந்தியாவின் எந்த மூலைலியிருந்தும் ஒரு நல்ல படம் வரும்போது இந்திய சினிமா புதிய பாதையில் பயணிப்பதை உணர்ந்து அதை நாம் வரவேற்க வேண்டும். 

வேறுவேறு கலாச்சார மொழிப் பாரம்பரியங்களை உள்ளடக்கிய இந்தியத் திரைப்படங்களை அவதானிப்பது என்பது இந்திய ரசனைத் தரத்தை உயர்த்துவது என்பது மட்டுமல்ல, அது நம் இந்திய சிந்தனை வளர்ச்சிக்கான ஒரு சீரிய சமூக செயல்பாடும்கூட. 

உட்லண்ஸ் சிம்பொனி இன்று திரையிடப்பட முக்கியத்துவம் வாய்ந்த இந்தியத் திரைப்படங்கள்


Nachom-Ia Kumpasar/ Dir.: Bardroy Barretto Konkani|2015|156’ 


ஜாஸ் இசைக்கலைஞர்களின் வாழ்வை சொல்லும் படம். இளம் பாடகர் லோர்னா கார்டீரோ மற்றும் இசை வழிகாட்டி செரீஸ் பெர்ரி ஆகியோரிடம் கோவன் என்ற பெண்ணுக்கு உள்ள கசப்பும் இனிப்புமான வாழ்வியலை படம் அசைபோடுகிறது. 60களில் மும்பையில் உள்ள ஜாஸ் இசை கிளப்புகளின் வழியே நடைபெறும் பல்வேறு சம்பவங்கள் பின்னிப் பிணைந்து வருகிறது. கோவாவில் காலூன்றிய போர்த்துகீசிய செல்வாக்கின் வழியே ஜாஸ் இசையின் ஒலிவடிவங்களை 60 70களில் மும்பையில் தயாரான இந்திப் படங்களில் தந்த கோவாவின் புகழ்பெறாத திறமைமிக்க இசைக்கலைஞர்களுக்கான அஞ்சலியாக இப்படம் அமைந்துள்ளது. லண்டனில் நடைபெற்ற இந்திய திரைப்படவிழாவில் பார்வையாளர் விருதுபெற்ற படம். 

மாலை 5.00 மணி


Anwar Ka Ajab Kissa/ Dir.: Buddhadeb Dasgupta Hindi|2015|122’ 


சிறந்த வங்காள மொழி இயக்குநர் புத்த தேவ் தாஸ்குப்தாவும் இந்தியின் யதார்த்த நாயகன் நவாசுதீன் சித்திக்கும் இணைந்து பணியாற்றிய படம். இது ஒரு துப்பறியும் கதை அல்ல. மாறாக துப்பறிபவனைப் பற்றிய கதை. அவன் தன்னையே அறிய புறப்படுகிறான். இந்த நவீன உலகத்தில் அவனுக்கு நிறையப் பிரச்சனைகள். அவர் தங்கியிருக்கும் இடம், அவனுடைய காதலி எல்லாமே அவனுக்கு கசப்பைத் தருகிறது. அவருக்கு உண்மையான நண்பனாக ஒரு நாய் மட்டுமே அவனுடன் இருக்கிறது. </description>
</news>
