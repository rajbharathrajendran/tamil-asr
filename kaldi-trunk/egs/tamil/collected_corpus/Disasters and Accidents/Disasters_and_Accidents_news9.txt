<news>
<headline>பப்புவா நியூ கினியாவில் விமான விபத்தில் ஆஸ்திரேலிய விமானி உள்பட 12 பேர் உயிரிழப்பு</headline>
<description>
போர்த் மாரெஸ்பீ, பப்புவா நியூ கினியாவில் தரையிறங்கிய போது விமானம் விபத்துக்குள் சிக்கியதில் ஆஸ்திரேலிய விமானி உள்பட 12 பேர் உயிரிழந்தனர். பப்புவா நியூ கினியாவின் மேற்கு மாகாணத்தில் உள்ள கியூங்கா என்ற நகரில் உள்ள விமானநிலையத்தில் இலகுரக விமானம் ஒன்று  நேற்று தரையிறங்க முற்பட்டபோது விழுந்து நொறுங்கி விபத்துக்குள்ளானது. இதில் விமானத்தை இயக்கிய ஆஸ்திரேலிய விமானி மற்றும் பயணிகள் 11 பேரும் சம்பவ இடத்திலேயே பரிதாபமாக உயிரிழந்தனர். விமானத்தில் ஏற்பட்ட இயந்திர கோளாறு காரணமாகவே விபத்து நேரிட்டு உள்ளது என்று போலீஸ் தரப்பில் தெரிவிக்கப்பட்டு உள்ளது. பசிபிக் பெருங்கடலின் தென்மேற்கு பகுதியில் ஆஸ்திரேலியாவை யொட்டி அமைந்துஉள்ள பப்புவா நியூ கினியாவில் சாலைப்போக்குவரத்து வசதி குறைவாக இருப்பதாலும், கரடுமுரடான நிலப்பரப்பு அதிகமாக இருப்பதாலும் பெரும்பாலானோர் வான்வழி போக்குவரத்தையே மேற்கொள்ள வேண்டிய கட்டாயம் உள்ளது. இதனால் அங்கு அடிக்கடி விமான விபத்துகள் நடப்பது வாடிக்கையாகி உள்ளது. கடந்த 2000-ம் ஆண்டு முதல் பப்புவா நியூ கினியாவில் 20க்கும் மேற்பட்ட விமானங்கள் விபத்துக்குள்ளாகி உள்ளது என்பது குறிப்பிடத்தக்கது. </description>
</news>
