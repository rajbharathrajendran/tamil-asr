<news>
<headline>
அயர்லாந்தில் பிரதமர் மோடிக்கு உற்சாக வரவேற்பு
</headline>
<description>
டப்ளின்(அயர்லாந்து): அயர்லாந்தில் உள்ள டப்ளின் நகருக்கு பிரதமர் நரேந்திர மோடி நேற்று சென்றார்.அவர்அங்கு இறங்கியதும் இந்தியா-அயர்லாந்து இரு நாட்டு நல்லுறவை வலுப்படுத்தவே தான் பயணம் மேற்கொண்டிருப்பதாக மோடி தனது ட்விட்டர் பக்கத்தில் செய்தி வெளியிட்டார்.

இந்திய பிரதமர் நரேந்திர மோடி 7நாள் பயணமாக அயர்லாந்து மற்றும்அமெரிக்காவிற்கு பயணம் மேற்கொண்டிருக்கிறார். அவர் அமெரிக்காவில் நடைபெறும் ஐக்கிய நாடுகள் சபை பொதுக்குழு கூட்டத்தில் கலந்து கொள்வதற்காக செல்லும் வழியில் அவர் அயர்லாந்திற்கு சென்று இருக்கிறார். அயர்லாந்துக்கு கடந்த 60 ஆண்டுகளில் பயணம் மேற்கொண்ட முதல் இந்தியபிரதமர் நரேந்திர மோடி ஆவார். இதற்கு முன்னர் இந்தியாவின் முன்னாள் பிரதமர் ஜவகர்லால் நேரு 1956ம்ஆண்டு அயர்லாந்துக்கு சென்று இருந்தார்.
இந்தியாவும் அயர்லாந்தும் கடந்த 2013ம் ஆண்டில் 248கோடி டாலருக்கு வர்த்தகம் செய்துள்ளன. அயர்லாந்தில் இருந்து கம்யூட்டர்  வன்பொருட்கள், மருந்து பொருட்கள், ரசாயனங்கள், மற்றும் எந்திரங்கள் இந்தியாவிற்கு ஏற்றுமதி செய்யப்படுகின்றன.

அதே நேரத்தில் இந்தியாவில் இருந்து ஜவுளிகள், துணிகள், மருந்துப் பொருட்கள், மற்றும் இலகு ரக என்ஜினியரிங் பொருட்கள் ஆகியவை அயர்லாந்துக்கு ஏற்றுமதி செய்யப்படுகின்றன.பெரும் இந்திய நிறுவனங்கள் அயர்லாந்தில் உள்ளன.சன்பார்மா, ரிலையன்ஸ் ஜென் மெடிக்ஸ், தகவல் தொழில் நுட்ப நிறுவனங்கள் பர்ஸ்ட் சோர்ஸ், டாடா கன்சல்டன்சி சர்வீசஸ் எச்.சி.எல் மற்றும் விப்ரோ நிறுவனங்கள் இருக்கின்றன.

டப்ளின் நகரில் உள் டபுள் ட்ரீ ஹில்டன் ஹோட்டலில் பிரதமர் மோடி இந்திய  சமூகத்தினர் மத்தியில் உரை நிகழ்த்தினார். அயர்லாந்தில் இந்திய வம்சாவளியைச் சேர்ந்த 26 ஆயிரம் பேர் உள்ளனர். இதில் 17ஆயிரம் பேர் இந்திய குடிமக்களாக இருக்கிறார்கள். இந்திய மக்களில் பெரும்பாலானவர்கள் டாக்டர்களாகவும் நர்சுகளாகவும் உள்ளனர். தகவல் தொழில் நுட்பத்துறையிலும் இந்தியர்கள்  இருக்கிறார்கள்.

இந்திய மாணவர்கள் உயர் கல்வி கற்பதற்காக அயர்லாந்துக்கு அதிக அளவில் வருகிறார்கள்.குறிப்பாக இந்திய மருத்துவ மாணவர்கள் உயர்கல்வியை கற்பதற்கு அயர்லாந்திற்கு அதிக அளவில் வருகிறார்கள். பிரதமர் மோடியின் அயர்லாந்து பயணம் வரலாற்று சிறப்பு மிக்கது. அவரிடம் இருந்து அதிக அளவில் எதிர்பார்த்துள்ளோம் என்று அயர்லாந்தில் உள்ள லாலுபாய் பரேக் தெரிவித்தார். அவர் வெளிநாட்டு வாழ் நண்பர்கள் சங்க தலைவராக உள்ளார். டப்ளின் நகரில்  உரை நிகழ்த்திய பின்னர் பிரதமர் மோடி நேற்று மாலை  நியூயார்க்கிற்கு புறப்பட்டுச்சென்றார். ஐக்கிய நாடுகள் சபை நிலைத்த மேம்பாடு குறித்த மாநாட்டை நடத்துகிறது. அதேப்போன்று அமெரிக்க ஜனாதிபதி ஒபாமா அமைதி நடவடிக் கை மாநாட்டை நடத்துகிறார் . இந்த நிகழ்ச்சிகளில் கலந்து கொள்வதற்காக மோடி நேற்று மாலை புறப்பட்டுச் சென்றார்.
</description>
</news>
