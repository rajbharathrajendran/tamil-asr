<news>
<headline>அஸ்லான் ஷா கோப்பை ஆக்கி இந்தியா–கனடா அணிகள் இன்று மோதல்</headline>
<description>
இபோக்,25–வது சுல்தான் அஸ்லான் ஷா ஆக்கி போட்டி மலேசியாவின் இபோக் நகரில் நடந்து வருகிறது. வருகிற 16–ந்தேதி வரை நடைபெறும் இந்த போட்டியில் இந்தியா, நடப்பு சாம்பியன் நியூசிலாந்து, உலக சாம்பியன் ஆஸ்திரேலியா, பாகிஸ்தான், மலேசியா, கனடா, ஜப்பான் ஆகிய 7 அணிகள் பங்கேற்று மோதி வருகின்றன. இதில் ஒவ்வொரு அணியும் மற்ற அணியுடன் தலா ஒரு முறை மோத வேண்டும். லீக் முடிவில் முதல் இரு இடங்களை பிடிக்கும் அணிகள் இறுதிசுற்றுக்கு தகுதி பெறும்.இந்த போட்டி தொடரில் இன்று (ஞாயிற்றுக்கிழமை) நடைபெறும் லீக் ஆட்டத்தில் இந்திய அணி, கனடாவை சந்திக்கிறது. இந்திய நேரப்படி மாலை 6.05 மணிக்கு இந்த போட்டி தொடங்குகிறது. இந்திய அணி தனது முதல் லீக் ஆட்டத்தில் 2–1 என்ற கோல் கணக்கில் ஜப்பானை தோற்கடித்து இருந்தது. 2–வது ஆட்டத்தில் 1–5 என்ற கோல் கணக்கில் ஆஸ்திரேலியாவிடம் படுதோல்வி கண்டது. கனடா அணி தனது முதலாவது ஆட்டத்தில் 3–1 என்ற கோல் கணக்கில் ஜப்பானை தோற்கடித்தது. 2–வது ஆட்டத்தில் 1–3 என்ற கோல் கணக்கில் பாகிஸ்தானிடம் தோல்வியை சந்தித்தது. 3–வது ஆட்டத்தில் 1–1 என்ற கோல் கணக்கில் நியூசிலாந்துடன் டிரா கண்டது. தனது தந்தை இறந்ததால் கடந்த லீக் ஆட்டத்தில் விளையாடாத நடுகள வீரர் மன்பிரீத்சிங் திரும்பி இருப்பது இந்திய அணிக்கு வலுசேர்க்கும் என்று எதிர்பார்க்கப்படுகிறது. முன்னதாக இன்று நடைபெறும் மற்ற லீக் ஆட்டங்களில் ஜப்பான்–நியூசிலாந்து, ஆஸ்திரேலியா–பாகிஸ்தான் அணிகள் மோதுகின்றன. இந்த போட்டியை ஸ்டார் ஸ்போர்ட்ஸ் சேனல் நேரடியாக ஒளிபரப்பு செய்கிறது.</description>
</news>
