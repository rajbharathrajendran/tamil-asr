<news>
<headline>அஸ்லான் ஷா ஆக்கி: இந்திய அணி இறுதிப்போட்டிக்கு முன்னேறுமா? மலேசியாவுடன் இன்று மோதல்</headline>
<description>
இபோக், அஸ்லான் ஷா கோப்பை ஆக்கி போட்டியில் இன்று நடைபெறும் வாழ்வா–சாவா? ஆட்டத்தில் இந்திய அணி, மலேசியாவை சந்திக்கிறது.அஸ்லான் ஷா ஆக்கி
7 அணிகள் இடையிலான 25–வது சுல்தான் அஸ்லான் ஷா ஆக்கி போட்டி மலேசியாவின் இபோக் நகரில் நடந்து வருகிறது. ஒவ்வொரு அணியும், மற்ற அணிகளுடன் தலா ஒரு முறை மோத வேண்டும். லீக் ஆட்டங்கள் முடிவில் முதல் இரண்டு இடங்களை பிடிக்கும் அணிகள் இறுதிப்போட்டிக்கு முன்னேறும்.இந்த போட்டி தொடரில் இதுவரை நடந்த லீக் ஆட்டங்கள் முடிவில் உலக சாம்பியன் ஆஸ்திரேலிய அணி தொடர்ந்து 5 ஆட்டங்களில் அசத்தலான வெற்றி பெற்று 15 புள்ளிகளுடன் இறுதிப்போட்டிக்கு முன்னேறி விட்டது. நடப்பு சாம்பியன் நியூசிலாந்து அணி தனது அனைத்து லீக் ஆட்டங்களிலும் விளையாடி 3 வெற்றி, 2 டிரா, ஒரு தோல்வியுடன் 11 புள்ளிகள் பெற்று 2–வது இடத்தில் இருக்கிறது.இந்தியா–மலேசியா மோதல்
இந்திய அணி 5 லீக் ஆட்டங்களில் விளையாடி 3 வெற்றி (ஜப்பான், கனடா, பாகிஸ்தான் அணிகளுக்கு எதிராக), 2 தோல்வி (ஆஸ்திரேலியா, நியூசிலாந்து அணிகளிடம்) கண்டு 9 புள்ளிகளுடன் 3–வது இடத்திலும், உள்ளூர் அணியான மலேசியா 5 ஆட்டத்தில் ஆடி 2 வெற்றி, 2 டிரா, ஒரு தோல்வியுடன் 8 புள்ளிகளுடன் 4–வது இடத்திலும் உள்ளன.இந்த நிலையில் இன்று (வெள்ளிக்கிழமை) நடைபெறும் கடைசி லீக் ஆட்டத்தில் இந்திய அணி, மலேசியாவை சந்திக்கிறது. 5 முறை சாம்பியனான இந்திய அணிக்கு இது வாழ்வா–சாவா? ஆட்டமாகும். இதில் வெற்றி பெற்றால் மட்டுமே இந்திய அணி இறுதிப்போட்டிக்கு தகுதி பெற முடியும். டிரா கண்டால் கூட இறுதிப்போட்டிக்குள் நுழைய முடியாது.மலேசியா பழிதீர்க்குமா?
மலேசிய அணியை பொறுத்த மட்டில் இந்த ஆட்டத்தில் 7 கோல்கள் வித்தியாசத்தில் இந்தியாவை வீழ்த்தினால் மட்டுமே இறுதிப்போட்டிக்கு தகுதி பெற முடியும். மலேசிய அணி, இந்தியாவை தோற்கடித்தால் புள்ளிப்பட்டியலில் நியூசிலாந்து அணியுடன் சம நிலையை எட்டும். அப்போது கோல் வித்தியாசம் கணக்கில் கொள்ளப்படும். அதில் அதிகமாக இருக்கும் அணி இறுதிப்போட்டிக்குள் அடியெடுத்து வைக்கும்.கடந்த ஆண்டில் பெல்ஜியத்தில் நடந்த உலக லீக் அரை இறுதியில் இந்திய அணி 3–2 என்ற கோல் கணக்கில் மலேசியாவை வீழ்த்தி அந்த அணியின் ஒலிம்பிக் கனவை கலைத்தது. அதற்கு சொந்த மண்ணில் பழிதீர்க்க மலேசிய அணி மல்லுக்கட்டும்.ஸ்டார் ஸ்போர்ட்ஸ்சில் ஒளிபரப்பு
இந்திய நேரப்படி மாலை 6.05 மணிக்கு நடைபெறும் இந்த போட்டியை ஸ்டார் ஸ்போர்ட்ஸ் டெலிவிஷன் நேரடியாக ஒளிபரப்பு செய்கிறது. முன்னதாக நடைபெறும் லீக் ஆட்டங்களில் ஜப்பான்–பாகிஸ்தான், ஆஸ்திரேலியா–கனடா அணிகள் மோதுகின்றன. இந்த இரண்டு ஆட்டங்களின் முடிவுகள் போட்டியில் எந்தவித தாக்கத்தையும் ஏற்படுத்தாது.</description>
</news>
