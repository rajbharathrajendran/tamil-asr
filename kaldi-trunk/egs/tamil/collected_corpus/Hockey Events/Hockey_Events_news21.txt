<news>
<headline>அஸ்லான் ஷா ஆக்கி:
மலேசியாவை மலைக்க வைத்து இந்திய அணி இறுதிப்போட்டிக்கு தகுதி
ஆஸ்திரேலியாவுடன் இன்று மோதல்</headline>
<description>
இபோக், 
அஸ்லான் ஷா கோப்பை ஆக்கி போட்டியின் கடைசி லீக்கில் இந்திய அணி 6-1 என்ற கோல் கணக்கில் மலேசியாவை துவம்சம் செய்து இறுதிப்போட்டிக்கு முன்னேறியது. இன்று நடைபெறும் இறுதி ஆட்டத்தில் இந்தியா-ஆஸ்திரேலியா அணிகள் பலப்பரீட்சை நடத்துகின்றன. அஸ்லான் ஷா ஆக்கி 
7 அணிகள் இடையிலான 25-வது சுல்தான் அஸ்லான் ஷா ஆக்கித் தொடர் மலேசியாவின் இபோக் நகரில் நடந்து வருகிறது. இதில் உலகின் ‘நம்பர் ஒன்’ அணியான ஆஸ்திரேலியா ஏற்கனவே இறுதிசுற்றை உறுதி செய்து விட்டது.
இந்த நிலையில் கடைசி கட்ட லீக் ஆட்டங்கள் நேற்று நடந்தன. இறுதிப்போட்டிக்கு தகுதி பெறும் 2-வது அணி எது? என்பதை நிர்ணயிக்கும் முக்கியமான லீக் ஆட்டத்தில் 5 முறை சாம்பியனான இந்திய அணி, மலேசியாவை எதிர்கொண்டது. வெற்றி பெற்றால் மட்டுமே இறுதிபோட்டிக்கு முன்னேற முடியும் என்ற நெருக்கடியுடன் இந்திய அணி களம் புகுந்தது. இந்தியா கலக்கல் வெற்றி
இதில் தொடக்கம் முதலே இந்திய வீரர்கள் முழு உத்வேகத்துடன் தாக்குதல் பாணியை தொடுத்தனர். அபார ஆட்டத்தை வெளிப்படுத்தி அசத்திய இந்திய வீரர்கள் கோல் மழை பொழிந்து உள்ளூர் ரசிகர்களின் உற்சாகத்தை சீர்குலைத்தனர். 
விறுவிறுப்பான ஆட்டத்தின் முடிவில் இந்திய அணி 6-1 என்ற கோல் கணக்கில் மலேசியாவை வீழ்த்தி ‘மெகா’ வெற்றியை சுவைத்தது. இந்திய அணியில் ரமன்தீப்சிங் (25-வது, 39-வது நிமிடம்) 2 கோலும், திம்மையா (3-வது நிமிடம்), ஹர்ஜீத்சிங் (7-வது நிமிடம்), டானிஷ் முஜ்தபா (27-வது நிமிடம்), தல்விந்தர்சிங் (50-வது நிமிடம்) ஆகியோர் தலா ஒரு கோலும் அடித்தனர். மலேசிய அணி தரப்பில் ஷாரில் சாபாக் 46-வது நிமிடத்தில் ஆறுதல் கோல் போட்டார். 
7-வது முறையாக தகுதி
4-வது வெற்றியை பெற்று 12 புள்ளிகளுடன் 2-வது இடம் பிடித்த இந்திய அணி 7-வது முறையாக இறுதிப்போட்டிக்குள் நுழைந்தது. கடைசியாக 2010-ம் ஆண்டில் இறுதிப்போட்டிக்கு முன்னேறிய இந்திய அணி கோப்பையையும் வென்று இருந்தது. 
முன்னதாக நடந்த லீக் ஆட்டம் ஒன்றில் பாகிஸ்தான் அணி 4-1 என்ற கோல் கணக்கில் ஜப்பானை தோற்கடித்து 2-வது வெற்றியை பெற்றது. மற்றொரு ஆட்டத்தில் ஆஸ்திரேலிய அணி 3-0 என்ற கோல் கணக்கில் கனடாவை விரட்டியது. இந்த தொடரில் தோல்வியே சந்திக்காத ஆஸ்திரேலிய அணி தொடர்ச்சியாக 6-வது வெற்றியை பதிவு செய்து 18 புள்ளிகளுடன், பட்டியலில் முதலிடத்தை பிடித்தது. 
ஆஸ்திரேலியாவுடன்...
இன்று (சனிக்கிழமை) நடைபெறும் மகுடத்துக்கான இறுதி ஆட்டத்தில் இந்திய அணி, 8 முறை சாம்பியனான பலம் வாய்ந்த ஆஸ்திரேலியாவை சந்திக்கிறது. ஏற்கனவே லீக் ஆட்டத்தில் இந்தியா 1-5 என்ற கோல் கணக்கில் ஆஸ்திரேலியாவிடம் தோல்வி கண்டு இருந்தது. அதற்கு இந்திய அணி பழிதீர்க்குமா? என்பதே ரசிகர்களின் எதிர்பார்ப்பாகும். இந்திய நேரப்படி மாலை 5.55 மணிக்கு தொடங்கும் இந்த மோதலை ஸ்டார் ஸ்போர்ட்ஸ் சேனல் நேரடியாக ஒளிபரப்பு செய்கிறது. 
முன்னதாக நடைபெறும் வெண்கலப்பதக்கத்துக்கான ஆட்டத்தில் 11 புள்ளிகளுடன் 3-வது இடம் பிடித்த நடப்பு சாம்பியன் நியூசிலாந்து அணி, 8 புள்ளிகளுடன் 4-வது இடம் பெற்ற மலேசியாவை எதிர்கொள்கிறது. </description>
</news>
