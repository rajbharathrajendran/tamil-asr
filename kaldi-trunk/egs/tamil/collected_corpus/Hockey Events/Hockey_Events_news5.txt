<news>
<headline>அஸ்லான் ஷா ஆக்கி: நியூசிலாந்திடம் இந்தியா தோல்வி</headline>
<description>
இபோக், 7 அணிகள் இடையிலான 25–வது சுல்தான் அஸ்லான் ஷா ஆக்கி போட்டி மலேசியாவின் இபோக் நகரில் நடந்து வருகிறது. இதில் நேற்று நடந்த தனது 5–வது லீக் ஆட்டத்தில் இந்திய அணி, நடப்பு சாம்பியன் நியூசிலாந்தை சந்தித்தது. முக்கியமான இந்த ஆட்டத்தில் இந்திய அணியின் தடுப்பு ஆட்டத்தில் தடுமாற்றம் தெரிந்தது. அத்துடன் பெனால்டி கார்னர் வாய்ப்புகளையும் இந்திய அணியினர் வீணடித்தனர். 28–வது நிமிடத்தில் கிடைத்த பெனால்டி கார்னர் வாய்ப்பை பயன்படுத்தி நியூசிலாந்து அணி முதல் கோல் அடித்தது. 36–வது நிமிடத்தில் இந்திய அணி பதில் கோல் திருப்பியது. மன்தீப்சிங் இந்த கோலை போட்டார்.41–வது நிமிடத்தில் நியூசிலாந்து வீரர் நிகோலஸ் வில்சன் கோல் அடித்து அதிர்ச்சி அளித்தார். கடைசி 7 நிமிடம் இருக்கையில் கிடைத்த பெனான்டி கார்னர் வாய்ப்பை இந்திய வீரர் ஹர்மன்பிரீத்சிங் மெதுவாக அடித்து வீணாக்கினார். முடிவில் இந்திய அணி 1–2 என்ற கோல் கணக்கில் நியூசிலாந்திடம் தோல்வியை தழுவியது. மற்றொரு ஆட்டத்தில் உலக சாம்பியன் ஆஸ்திரேலியா 3–1 என்ற கோல் கணக்கில் ஜப்பானை தோற்கடித்து தொடர்ந்து 5–வது வெற்றியுடன் (15 புள்ளி) இறுதிப்போட்டிக்கு முன்னேறியது. நியூசிலாந்து அணி 6 ஆட்டங்களில் விளையாடி 3 வெற்றி, 2 டிரா, ஒரு தோல்வியுடன் 11 புள்ளிகள் பெற்று 2–வது இடத்தில் இருக்கிறது. இந்திய அணி 5 ஆட்டத்தில் ஆடி 3 வெற்றி, 2 தோல்வியுடன் 9 புள்ளிகள் பெற்று 3–வது இடத்தில் உள்ளது. இந்திய அணி தனது கடைசி லீக் ஆட்டத்தில் நாளை (வெள்ளிக்கிழமை) மலேசியாவை சந்திக்கிறது. இதில் வெற்றி பெற்றால் மட்டுமே இந்திய அணி இறுதிப்போட்டிக்கு தகுதி பெற முடியும். ‘டிரா’ கண்டால் கூட தகுதி இழக்க நேரிடும்.</description>
</news>
