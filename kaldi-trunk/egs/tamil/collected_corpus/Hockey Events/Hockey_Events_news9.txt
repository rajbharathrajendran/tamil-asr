<news>
<headline>அஸ்லான் ஷா கோப்பை ஆக்கி: கனடாவை வீழ்த்தி இந்தியா 2–வது வெற்றி</headline>
<description>
இபோக், அஸ்லான் ஷா கோப்பை ஆக்கி போட்டியில் இந்திய அணி கனடாவை வீழ்த்தி 2–வது வெற்றியை பெற்றது.அஸ்லான் ஷா ஆக்கி
25–வது சுல்தான் அஸ்லான் ஷா ஆக்கி தொடர் மலேசியாவின் இபோக் நகரில் நடந்து வருகிறது. இதில் இந்தியா, நடப்பு சாம்பியன் நியூசிலாந்து, உலக சாம்பியன் ஆஸ்திரேலியா, பாகிஸ்தான், மலேசியா, கனடா, ஜப்பான் ஆகிய 7 அணிகள் பங்கேற்று இருக்கின்றன. ஒவ்வொரு அணியும் மற்ற அணியுடன் தலா ஒரு முறை மோத வேண்டும். லீக் முடிவில் முதல் இரு இடங்களை பிடிக்கும் அணிகள் இறுதிசுற்றுக்கு தகுதி பெறும்.தனது தொடக்க ஆட்டத்தில் ஜப்பானை தோற்கடித்த இந்திய அணி, 2–வது லீக்கில் ஆஸ்திரேலியாவிடம் 1–5 என்ற கோல் கணக்கில் படுதோல்வி அடைந்தது.இந்த நிலையில் இந்திய அணி தனது 3–வது ஆட்டத்தில் நேற்று கனடாவுடன் மோதியது. இதில் 3–வது நிமிடத்தில் இந்திய வீரர் நிக்கின் திம்மையா கோல் அடிக்க, 23–வது நிமிடத்தில் கனடா வீரர் கீகன் பெரீரா பதில் கோல் திருப்பினார். நிறைய கோல் வாய்ப்புகளை இந்திய வீரர்கள் வீணடித்ததால் நெருக்கடி ஏற்பட்டது.இந்தியா வெற்றி
41–வது நிமிடத்தில் ஹர்மன்பிரீத்சிங், ‘பெனால்டி கார்னர்’ வாய்ப்பை பயன்படுத்தி கோலாக்கிய பிறகே இந்திய வீரர்கள் கொஞ்சம் நிம்மதி பெருமூச்சு விட்டனர். அதைத் தொடர்ந்து 57–வது நிமிடத்தில் இந்திய கேப்டன் சர்தார்சிங் கடத்திக் கொடுத்த பந்தை சக வீரர் தல்விந்தர் சிங் கோலுக்குள் திணித்து அசத்தினார். முடிவில் இந்திய அணி 3–1 என்ற கோல் கணக்கில் கனடாவை வீழ்த்தி 2–வது வெற்றியை (6 புள்ளி) பதிவு செய்ததுடன், இறுதிப்போட்டி வாய்ப்பையும் தக்க வைத்துக் கொண்டது. இந்திய அணி அடுத்து பரம எதிரியான பாகிஸ்தானை (இந்திய நேரப்படி பிற்பகல் 3.35 மணி) நாளை சந்திக்கிறது.மற்றொரு ஆட்டத்தில் ஆஸ்திரேலியா 4–0 என்ற கோல் கணக்கில் பாகிஸ்தானை சாய்த்து 3 வெற்றிகளுடன் (9 புள்ளி) முதலிடத்தில் தொடருகிறது. இன்னொரு ஆட்டத்தில் நியூசிலாந்து அணி 4–1 என்ற கோல் கணக்கில் ஜப்பானை நொறுக்கியது. 4 ஆட்டங்களில் ஆடியுள்ள நியூசிலாந்து அணி 8 புள்ளிகளுடன் 2–வது இடத்தில் உள்ளது.–</description>
</news>
