<news>
<headline>அஸ்லான் ஷா ஆக்கி; 5-1 என்ற கோல் கணக்கில் பாகிஸ்தானை வீழ்த்தி இந்தியா அபார வெற்றி</headline>
<description>
25–வது சுல்தான் அஸ்லான் ஷா ஆக்கி போட்டி மலேசியாவின் இபோக் நகரில் நடந்து வருகிறது. இதில், இன்று நடந்த லீக் ஆட்டத்தில் இந்தியா–பாகிஸ்தான் அணிகள் மோதின. ஆட்டத்தின் துவக்கத்திலேயே இந்தியா தனது சுறுசுறுப்பான ஆட்டத்தை வெளிப்படுத்தியது. 4-வது நிமிடத்தில் இந்திய வீரர் மன்பிரீத் சிங் பாகிஸ்தான் கோல்கீப்பர் இம்ரான் பட்டின் முயற்சியை திறமையாக தோற்கடித்து கோல் அடித்தார். சுதாரித்துக் கொண்ட பாகிஸ்தான் அணி வீரர்கள் தடுப்பாட்டத்தில் அதிக கவனம் செலுத்த துவங்கினர். பெனாலிட்டி கார்னர் வாய்ப்பை பயன்படுத்தி பாகிஸ்தான் கேப்டன் முகம்மது இர்பான் 7-வது நிமிடத்தில் ஒரு கோலை அடித்தார். இதையடுத்து இரு அணிகளும் சம நிலையை எட்டியது. பிறகு, விறுவிறுப்புடன் ஆடத்துவங்கிய இந்திய அணி 10-வது நிமிடத்தில் (எஸ்.வி.சுனில்) மீண்டும் ஒரு கோலை அடித்தார். முதல் குவார்ட்டரில் இந்தியா (2) பாகிஸ்தான் (1) என ஸ்கோர் இருந்தது. பிறகு நீண்டநேரம் இரு அணிகளும் பலப்பரீட்சை நடத்தி வந்தது. திடீரென 41-வது நிமிடத்தில் யாரும் எதிர்பார்க்காத விதமாக இந்திய வீரர் எஸ்.வி.சுனில் மீண்டும் ஒரு கோலை அற்புதமாக அடித்தார். தொடர்ந்து அபாரமாக விளையாடிய இந்திய அணி பாகிஸ்தானின் பலவீனமான தடுப்பாட்டத்தை சாதகமாக பயன்படுத்திக் கொண்டது. 50-வது நிமிடத்தில் இந்திய வீரர் தல்வீந்தர் சிங் 4-வது கோலை அடித்தார். பிறகு, 54-வது நிமிடத்தில் பெனால்டி கார்னரை கோலாக மாற்றி இந்திய அணிக்கு 5-வது கோலை தேடித்தந்தார் ரூபீந்தர் பால் சிங். இதையடுத்து, 5-1 என்ற கோல் கணக்கில் பாகிஸ்தானை வீழ்த்தி பொர வெற்றி பெற்றது இந்திய அணி. 
இந்திய அணி தனது முதலாவது ஆட்டத்தில் 2–1 என்ற கோல் கணக்கில் ஜப்பானை தோற்கடித்தது. அடுத்த ஆட்டத்தில் 1–5 என்ற கோல் கணக்கில் ஆஸ்திரேலியாவிடம் மோசமான தோல்வியை சந்தித்தது. 3–வது லீக் ஆட்டத்தில் 3–1 என்ற கோல் கணக்கில் கனடாவை வீழ்த்தியது. இதன் மூலம் இந்திய அணி 6 புள்ளிகளுடன் 3–வது இடத்தில் இருந்தது. இறுதிப்போட்டிக்கு முன்னேற எஞ்சிய ஆட்டங்களில் வெற்றி பெற வேண்டும் என்ற கட்டாயத்தில் இன்று களமிறங்கிய இந்திய அணி பாகிஸ்தானை வீழ்த்தியதன் மூலம் தற்போது 2-வது இடத்திற்கு முன்னேறியுள்ளது.</description>
</news>
