<news>
<headline>8 நாடுகள் ஆக்கி: தொடக்க ஆட்டத்தில் இந்திய அணி தோல்வி</headline>
<description>
ஹேஸ்டிங்ஸ்,
8 அணிகள் பங்கேற்றுள்ள ‘ஹாவ்கே பே கோப்பை’ பெண்கள் ஆக்கி போட்டி நியூசிலாந்தில் நேற்று தொடங்கியது. இதில் ‘பி’ பிரிவில் இடம் பிடித்துள்ள இந்திய அணி, தனது முதலாவது லீக் ஆட்டத்தில் நியூசிலாந்தை எதிர்கொண்டது. விறுவிறுப்பான இந்த ஆட்டத்தில் தொடக்கம் முதலே நியூசிலாந்து அணி தாக்குதல் பாணியை தொடுத்தது. ஆனால் இந்திய அணியின் தடுப்பு ஆட்டம் அபாரமாக இருந்ததால் அந்த அணியின் கோல் அடிக்கும் பல முயற்சிகள் முறியடிக்கப்பட்டன. 16–வது நிமிடத்தில் நியூசிலாந்து அணி வீராங்கனை ஒலிவியா மெர்ரி சிறப்பாக செயல்பட்டு கோல் அடித்தார். நியூசிலாந்து அணியின் ஒரு ‘பெனால்டி ஸ்டிரோக்’ மற்றும் 5 ‘பெனால்டி கார்னர்’ உள்ளிட்ட பல வாய்ப்புகளை இந்திய அணியின் கோல்கீப்பர் சவிதா கோலாக மாற்ற முடியாமல் தடுத்தார். இந்திய அணி பதில் திருப்ப எடுத்த முயற்சிக்கு கடைசி வரை பலன் கிடைக்கவில்லை. முடிவில் இந்திய அணி 0–1 என்ற கோல் கணக்கில் நியூசிலாந்திடம் தோல்வி கண்டது. 150–வது போட்டியில் ஆடிய இந்திய வீராங்கனை பூனம் ராணிக்கு இந்த ஆட்டம் மகிழ்ச்சிகரமானதாக அமையவில்லை. அதேநேரத்தில் 100–வது சர்வதேச ஆட்டத்தில் ஆடிய நியூசிலாந்து வீராங்கனை லிஸ் தாம்ப்சனுக்கு இது வெற்றிகரமாக அமைந்தது. மற்றொரு ஆட்டத்தில் கனடா அணி 2–1 என்ற கோல் கணக்கில் தென் கொரியாவை வீழ்த்தியது. இன்னொரு ஆட்டத்தில் நடப்பு சாம்பியன் ஆஸ்திரேலியா–ஜப்பான் அணிகள் மோதின. பரபரப்பாக அரங்கேறிய இந்த ஆட்டம் 1–1 என்ற கோல் கணக்கில் டிராவில் முடிந்தது.</description>
</news>
