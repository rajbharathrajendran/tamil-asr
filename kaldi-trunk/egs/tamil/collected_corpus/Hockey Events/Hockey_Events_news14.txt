<news>
<headline>7 அணிகள் பங்கேற்கும் அஸ்லான் ஷா ஆக்கி இன்று தொடக்கம் இந்திய அணி முதல் ஆட்டத்தில் ஜப்பானுடன் மோதுகிறது</headline>
<description>
இபோக், 
7 அணிகள் பங்கேற்கும் அஸ்லான் ஷா ஆக்கி போட்டி மலேசியாவில் இன்று தொடங்குகிறது.
ஆக்கி போட்டி
25-வது சுல்தான் அஸ்லான் ஷா ஆக்கி போட்டி மலேசியாவின் இபோக் நகரில் இன்று (புதன்கிழமை) முதல் வருகிற 16-ந்தேதி வரை நடைபெறுகிறது. கவுரவமிக்க ஆக்கி தொடரில் ஒன்றான இந்த போட்டியில் இந்தியா, நடப்பு சாம்பியன் நியூசிலாந்து, உலக சாம்பியன் ஆஸ்திரேலியா, பாகிஸ்தான், மலேசியா, கனடா, ஜப்பான் ஆகிய 7 அணிகள் பங்கேற்கின்றன. இதில் ஒவ்வொரு அணியும் மற்ற அணியுடன் தலா ஒரு முறை மோத வேண்டும். லீக் முடிவில் முதல் இரு இடங்களை பிடிக்கும் அணிகள் இறுதிசுற்றுக்கு தகுதி பெறும்.
பிரேசிலில் ஆகஸ்டு மாதம் ஒலிம்பிக் போட்டி நடக்க உள்ள நிலையில், அதற்கு தயாராவதற்கு இந்த போட்டி சிறந்த பயிற்சி களமாக அமையும் என்பதில் சந்தேகமில்லை. சர்தார்சிங் தலைமையில் களம் இறங்கும் இந்திய அணியில் நிறைய இளம் வீரர்கள் இடம் பிடித்துள்ளனர். வலுவான அணிகளுக்கு எதிராக தங்களது திறமையை பரிசோதித்து பார்க்க நமது இளம் வீரர்களுக்கு இது அருமையான வாய்ப்பாக இருக்கும் என்று இந்திய பயிற்சியாளர் ரோலன்ட் ஓல்ட்மான்ஸ் தெரிவித்துள்ளார். ஒலிம்பிக் போட்டிக்கு யார்-யாரை தேர்வு செய்வது? என்பதை அடையாளம் காண்பதற்கும் இந்த போட்டி உதவிகரமாக இருக்கும். இந்தியாவை தவிர்த்து ஆஸ்திரேலியா, நியூசிலாந்து, கனடா ஆகிய அணிகளும் ஒலிம்பிக் போட்டிக்கு தகுதி பெற்ற அணிகளாகும்.
இந்தியா-ஜப்பான் மோதல்
அஸ்லான் ஷா போட்டியில் 5 முறை சாம்பியன் பட்டத்தை கைப்பற்றியிருக்கும் இந்தியாவுக்கு, ஆஸ்திரேலியா மற்றும் நியூசிலாந்து அணிகள் கடும் சவாலாக இருக்கும் என்று எதிர்பார்க்கப்படுகிறது. இவ்விரு அணிகளில் ஏதாவது ஒன்றை வீழ்த்தினால் மட்டுமே இறுதிப்போட்டிக்கு முன்னேறுவது பற்றி நினைத்து பார்க்க முடியும்.
உலக தரவரிசையில் 7-வதுஇடம் வகிக்கும் இந்திய அணி தனது முதலாவது லீக் ஆட்டத்தில் ஜப்பானை (இந்திய நேரப்படி மாலை 3.35 மணி) இன்று சந்திக்கிறது. மற்ற ஆட்டங்களில் பாகிஸ்தான்-கனடா (பிற்பகல் 1.35 மணி), நியூசிலாந்து- மலேசியா (மாலை 6.05 மணி) அணிகள் மோதுகின்றன.
இந்திய அணி தனது அடுத்த ஆட்டத்தில் நாளை, ‘நம்பர் ஒன்’ அணியான ஆஸ்திரேலியாவையும் (இந்திய நேரப்படி பிற்பகல் 1.35 மணி), 10-ந்தேதி கனடாவையும் (மாலை 6.05 மணி), 12-ந்தேதி பாகிஸ்தானையும் (மாலை 3.35 மணி), 13-ந்தேதி நியூசிலாந்தையும் (பிற்பகல் 1.35 மணி), 15-ந்தேதி மலேசியாவையும் (மாலை 6.05 மணி) சந்திக்கிறது. போட்டியை ஸ்டார் ஸ்போர்ட்ஸ் சேனல் நேரடி ஒளிபரப்பு செய்கிறது.</description>
</news>
