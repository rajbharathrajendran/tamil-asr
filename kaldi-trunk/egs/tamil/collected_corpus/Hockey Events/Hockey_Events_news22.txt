<news>
<headline>இறுதிப்போட்டிக்கு முன்னேறியது இந்திய அணி; மலேசிய அணியை 6-1 என்ற கணக்கில் வீழ்த்தி இந்தியா அபார வெற்றி</headline>
<description>
அஸ்லான் ஷா கோப்பை ஆக்கி போட்டியில் இதுவரை இந்திய அணி 5 லீக் ஆட்டங்களில் விளையாடி 3 வெற்றிகளையும் (ஜப்பான், கனடா, பாகிஸ்தான் அணிகளுக்கு எதிராக), 2 தோல்விகளையும் (ஆஸ்திரேலியா, நியூசிலாந்து அணிகளிடம்) கண்டு 9 புள்ளிகளுடன் 3–வது இடத்திலும், உள்ளூர் அணியான மலேசியா 5 ஆட்டத்தில் ஆடி 2 வெற்றி, 2 டிரா, ஒரு தோல்வியுடன் 8 புள்ளிகளுடன் 4–வது இடத்திலும் இருந்தன.
இந்நிலையில் இன்று நடந்த கடைசி லீக் ஆட்டத்தில் இந்திய அணி, மலேசியாவை சந்தித்தது. இந்த ஆட்டத்தில் வெற்றி பெற்றால் மட்டுமே இறுதிப்போட்டிக்கு தகுதி பெற முடியும் என்ற கட்டாயத்தில் களமிறங்கியது இந்தியா. 
ஆட்டம் துவங்கிய 5-வது நிமிடத்திலேயே இந்திய வீரர் நிகின் முதல் கோலை அடித்தார். அடுத்து 8-வது நிமிடத்தில் இந்திய வீரர் ஹர்ஜீத் 2-வது கோலை அடிக்க ஆட்டம் சூடுபிடித்தது. முதல் குவார்ட்டரில் 2-0 என்ற கணக்கில் முன்னிலையில் இருந்தது இந்தியா. பிறகு 26-வது நிமிடத்தில் பெனால்டி கார்னரை கோலாக மாற்றினார் இந்திய வீரர் ரமன்தீப். தனிஷ் மற்றொரு கோலை அடிக்க 4-0 என தொடர்ந்து முன்னிலையை தக்க வைத்தது இந்திய அணி. ரமன்தீப் மீ்ண்டும் ஒரு கோலை அடித்து 3-வது குவார்டரின் இறுதியில் 5-0 என முன்னிலை பெற்றது இந்தியா. பிறகு, ஆட்டம் பரபரப்பாக சென்று கொண்டிருந்த போது திடீரென மலேசியாவின் சபா ஒரு கோல் அடித்தார். உடனடியாக சுதாரித்துக் கொண்ட இந்திய வீரர்கள் கவனமான ஆட துவங்கினர். 51-வது நிமிடத்தில் இந்திய வீரர் தல்வீந்தர் 6-வது கோலை அடிக்க 6-1 என்ற கோல் கணக்கில் மலேசியாவை வீழத்தி இந்திய அணி இறுதிப்போட்டிக்கு முன்னேறியது.</description>
</news>
