<news>
<headline>அஸ்லான் ஷா கோப்பை ஆக்கி இந்தியா–பாகிஸ்தான் அணிகள் இன்று பலப்பரீட்சை</headline>
<description>
இபோக், அஸ்லான் ஷா கோப்பை ஆக்கி போட்டியில் இன்று நடைபெறும் லீக் ஆட்டத்தில் இந்தியா–பாகிஸ்தான் அணிகள் பலப்பரீட்சை நடத்துகின்றன.7 நாடுகள் ஆக்கி
25–வது சுல்தான் அஸ்லான் ஷா ஆக்கி போட்டி மலேசியாவின் இபோக் நகரில் நடந்து வருகிறது. வருகிற 16–ந்தேதி வரை நடைபெறும் இந்த போட்டியில் இந்தியா, நடப்பு சாம்பியன் நியூசிலாந்து, உலக சாம்பியன் ஆஸ்திரேலியா, பாகிஸ்தான், மலேசியா, கனடா, ஜப்பான் ஆகிய 7 அணிகள் பங்கேற்றுள்ளன.இதில் ஒவ்வொரு அணியும் மற்ற அணியுடன் தலா ஒரு முறை மோத வேண்டும். லீக் முடிவில் முதல் இரு இடங்களை பிடிக்கும் அணிகள் இறுதிசுற்றுக்கு தகுதி பெறும்.ஆஸ்திரேலியா முன்னிலை
இந்த போட்டி தொடரில் இதுவரை ஆஸ்திரேலிய அணி தனது முதல் 3 லீக் ஆட்டங்களிலும் வெற்றி பெற்று 9 புள்ளியுடன் முதலிடத்தில் உள்ளது. நியூசிலாந்து அணி 4 ஆட்டத்தில் ஆடி 2 வெற்றி, 2 டிராவுடன் 8 புள்ளியுடன் 2–வது இடத்தில் இருக்கிறது.இந்திய அணி தனது முதலாவது ஆட்டத்தில் 2–1 என்ற கோல் கணக்கில் ஜப்பானை தோற்கடித்தது. அடுத்த ஆட்டத்தில் 1–5 என்ற கோல் கணக்கில் ஆஸ்திரேலியாவிடம் மோசமான தோல்வியை சந்தித்தது. 3–வது லீக் ஆட்டத்தில் 3–1 என்ற கோல் கணக்கில் கனடாவை வீழ்த்தியது. இதன் மூலம் இந்திய அணி 6 புள்ளிகளுடன் 3–வது இடத்தில் உள்ளது. இறுதிப்போட்டிக்கு முன்னேற எஞ்சிய ஆட்டங்களில் இந்திய அணி வெற்றி பெற வேண்டும்.இந்தியா–பாகிஸ்தான் இன்று மோதல்
இந்த நிலையில் இன்று (செவ்வாய்க்கிழமை) நடைபெறும் லீக் ஆட்டத்தில் இந்திய அணி, பரம எதிரியான பாகிஸ்தானை சந்திக்கிறது. மற்ற லீக் ஆட்டங்களில் ஆஸ்திரேலியா–நியூசிலாந்து, கனடா–மலேசியா அணிகள் மோதுகின்றன.பாகிஸ்தான் அணி தனது முதலாவது லீக் ஆட்டத்தில் 3–1 என்ற கோல் கணக்கில் கனடாவை தோற்கடித்தது. மற்ற ஆட்டங்களில் 3–5 என்ற கோல் கணக்கில் நியூசிலாந்திடமும், 0–4 என்ற கோல் கணக்கில் ஆஸ்திரேலியாவிடமும் தோல்வி கண்டு 3 புள்ளியுடன் 6–வது இடத்தில் உள்ளது.இந்திய நேரப்படி பிற்பகல் 3.35 மணிக்கு நடைபெறும் இந்த ஆட்டத்தை ஸ்டார் ஸ்போர்ட்ஸ் டெலிவிஷன் நேரடியாக ஒளிபரப்பு செய்கிறது.பயிற்சியாளர்கள் கருத்து
இந்த போட்டி குறித்து இந்திய அணியின் தலைமை பயிற்சியாளர் ரோலன்ட் ஓல்ட்மான்ஸ் கருத்து தெரிவிக்கையில், ‘அடுத்த ஆட்டத்துக்காக ஒட்டு மொத்த இந்தியாவும் காத்து இருக்கிறது. இதனை மற்றொரு ஆட்டமாக மட்டுமே நினைத்து செயல்பட வேண்டும் என்று வீரர்களுக்கு தெரிவித்து இருக்கிறேன். மற்ற ஆட்டங்களை போல் இந்த ஆட்டத்திலும் எங்களது கவனத்தை செலுத்துவோம். பாகிஸ்தானுக்கு எதிரான ஆட்டத்தில் இருந்து எங்களுக்கு கடினமான போட்டி அட்டவணை ஆரம்பமாகிறது’ என்றார்.பாகிஸ்தான் அணியின் பயிற்சியாளர் கவாஜா ஜூனைத் அளித்த பேட்டியில், ‘இந்தியாவுக்கு எதிரான ஆட்டம் திருப்பமானதாகும். எதிர்தாக்குதலை எந்த அணி சிறப்பாக கையாள்கிறதா? அந்த அணி வெற்றி பெறும். எங்களது அணியை வலுவானதாக கட்டியமைக்கும் முயற்சியில் நாங்கள் ஈடுபட்டு வருகிறோம். எங்களது ஆட்ட வியூகத்தை களத்தில் அணியாக ஒருங்கிணைந்து செயல்படுத்துவது முக்கியமானதாகும்’ என்று தெரிவித்தார்.</description>
</news>
