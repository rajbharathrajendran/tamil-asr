<news>
<headline>இண்டியன்வெல்ஸ் டென்னிஸ்; ஜோகோவிச் மீண்டும் ‘சாம்பியன்’</headline>
<description>
இண்டியன்வெல்ஸ், 
அமெரிக்காவின் இண்டியன்வெல்ஸ் நகரில் பி.என்.பி. பரிபாஸ் ஓபன் சர்வதேச டென்னிஸ் போட்டி நடந்தது. இதன் ஆண்கள் ஒற்றையர் பிரிவில் இறுதிப்போட்டியில் உலகின் முதல் நிலை வீரர் நோவாக் ஜோகோவிச் (செர்பியா), 12-ம் நிலை வீரர் மிலோஸ் ராவ்னிச்சை (கனடா) எதிர்கொண்டார். இதில் தொடக்கம் முதலே ஆதிக்கம் செலுத்திய ஜோகோவிச் 6-2, 6-0 என்ற நேர்செட்டில் மிலோஸ் ராவ்னிச்சை தோற்கடித்து சாம்பியன் பட்டத்தை மீண்டும் கைப்பற்றினார். ஜோகோவிச் இண்டியன் வெல்ஸ் சாம்பியன் பட்டத்தை கைப்பற்றுவது இது 5-வது முறையாகும். ஏற்கனவே 2008, 2011, 2014, 2015-ம் ஆண்டுகளில் ஒற்றையர் பட்டங்களை வென்று இருந்தார். இந்த வெற்றியின் மூலம் ஜோகோவிச் அதிக முறை இந்த பட்டத்தை வென்ற வீரர் என்ற பெருமையை தனதாக்கினார். இதற்கு முன்பு சுவிட்சர்லாந்து வீரர் ரோஜர் பெடரர் 4 முறை வென்றதே சாதனையாக இருந்தது. 
பெண்கள் ஒற்றையர் பிரிவில் இறுதிப்போட்டியில் உலகின் நம்பர் ஒன் வீராங்கனை செரீனா வில்லியம்ஸ் (அமெரிக்கா), தர வரிசையில் 15-வது இடத்தில் உள்ள விக்டோரியா அஸரென்காவை (பெலாரஸ்) எதிர்கொண்டார். இதில் செரீனா வில்லியம்சின் தவறான ஆட்டத்தை தனக்கு சாதகமாக பயன்படுத்தி கொண்ட அஸரென்கா அபாரமாக செயல்பட்டு 6-4, 6-4 என்ற நேர்செட்டில் செரீனாவை வீழ்த்தி சாம்பியன் பட்டத்தை தனதாக்கினார். இந்த வெற்றியின் மூலம் அஸரென்கா தர வரிசைப்பட்டியலில் 7 இடங்கள் முன்னேறி 8-வது இடத்தை பிடித்துள்ளார். </description>
</news>
