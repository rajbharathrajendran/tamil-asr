<news>
<headline>மியாமி ஓபன் டென்னிஸ்: 
இறுதிப்போட்டியில் ஜோகோவிச்-நிஷிகோரி</headline>
<description>
மியாமி,
மியாமி ஓபன் சர்வதேச டென்னிஸ் போட்டி அமெரிக்காவில் நடந்து வருகிறது. இதன் ஆண்கள் ஒற்றையர் பிரிவு அரை இறுதியில் ‘நம்பர் ஒன்’ வீரர் நோவக் ஜோகோவிச் (செர்பியா), 15-ம் நிலை வீரர் டேவிட் கோபினை (பெல்ஜியம்) எதிர்கொண்டார். 2 மணி நேரம் நடந்த இந்த ஆட்டத்தில் 5 முறை சாம்பியனான ஜோகோவிச் 7-6 (7-5), 6-4 என்ற நேர்செட்டில் கோபினை வீழ்த்தி இறுதிப்போட்டிக்கு முன்னேறினார். மற்றொரு அரை இறுதியில் ஜப்பான் வீரர் நிஷிகோரி 6-3, 7-5 என்ற நேர்செட்டில் ஆஸ்திரேலியாவின் நிக் கைஜியோசை சாய்த்து இறுதிப்போட்டிக்கு தகுதி பெற்றார். இறுதிப்போட்டியில் ஜோகோவிச்-நிஷிகோரி மோத இருக்கிறார்கள்.</description>
</news>
