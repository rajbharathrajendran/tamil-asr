<news>
<headline>மியாமி ஓபன் டென்னிஸ் முதல் சுற்றில் சானியா மிர்சா ஜோடி வெற்றி</headline>
<description>
மியாமி, மியாமி ஓபன் டென்னிஸ் போட்டி அமெரிக்காவில் நடந்து வருகிறது. இதன் பெண்கள் ஒற்றையர் பிரிவில் முதல் சுற்று ஆட்டம் ஒன்றில் உலகின் முதல் நிலை வீராங்கனை செரீனா வில்லியம்ஸ் (அமெரிக்கா) 6–3, 5–7, 6–2 என்ற செட் கணக்கில் 56–ம் நிலை வீராங்கனை கிறிஸ்டினா மெஹாலேவை (அமெரிக்காவை) தோற்கடித்து 2–வது சுற்றுக்கு முன்னேறினார். மற்றொரு ஆட்டத்தில் சமந்தா ஸ்டோசுர் (ஆஸ்திரேலியா) 6–3, 1–6, 4–6 என்ற செட் கணக்கில் ஜெர்மனியின் ஜூலியாவிடம் அதிர்ச்சி தோல்வி கண்டு வெளியேறினார். இன்னொரு ஆட்டத்தில் ருமேனியா வீராங்கனை சிமோனா ஹாலெப் 6–3, 7–5 என்ற நேர்செட்டில் டாரியா கசட்கினாவை (ரஷியா) வீழ்த்தி 2–வது சுற்றுக்கு தகுதி பெற்றார். மற்ற ஆட்டங்களில் அனா இவானோவிச் (செர்பியா), அக்னிஸ்கா ராட்வன்ஸ்கா (போலந்து), கரோலின் வோஸ்னியாக்கி (டென்மார்க்), கிவிடோவா (செக்குடியரசு), குஸ்னெட்சோவா (ரஷியா), மகரோவா (ரஷியா) ஆகியோர் வெற்றி பெற்று 2–வது சுற்றுக்குள் நுழைந்தனர்.பெண்கள் இரட்டையர் பிரிவில் முதல் சுற்று ஆட்டம் ஒன்றில் சானியா மிர்சா (இந்தியா)–மார்ட்டினா ஹிங்கிஸ் (சுவிட்சர்லாந்து) ஜோடி 6–0, 6–4 என்ற நேர்செட்டில் லாரா அருபாரெனா (ஸ்பெயின்)–ராலுவா ஒலாரு (ருமேனியா) ஜோடியை தோற்கடித்து அடுத்த சுற்றுக்குள் அடியெடுத்து வைத்தது. ஆண்கள் இரட்டையர் பிரிவில் முதல் சுற்று ஆட்டத்தில் ரோகன் போபண்ணா (இந்தியா)–புளோரின் மெர்கா (ருமேனியா) ஜோடி 6–2, 4–6, 4–10 என்ற செட் கணக்கில் பாப்லோ குவாச் (உருகுவே)–மார்செல் கிரானோலர்ஸ் (ஸ்பெயின்) ஜோடியிடம் தோல்வி கண்டு வெளியேறியது.</description>
</news>
