<news>
<headline>இண்டியன்வெல்ஸ் டென்னிஸ் அரை இறுதியில் செரீனா வில்லியம்ஸ்</headline>
<description>
இண்டியன்வெல்ஸ்,அமெரிக்காவின் இண்டியன்வெல்ஸ் நகரில் பி.என்.பி. பரிபாஸ் ஓபன் சர்வதேச டென்னிஸ் போட்டி நடந்து வருகிறது. இதன் பெண்கள் ஒற்றையர் பிரிவில் கால் இறுதி ஆட்டம் ஒன்றில் உலகின் முதல் நிலை வீராங்கனை செரீனா வில்லியம்ஸ் (அமெரிக்கா), நடப்பு சாம்பியன் சிமோனா ஹாலெப்பை (ருமேனியா) சந்தித்தார். இதில் செரீனா வில்லியம்ஸ் 6–4, 6–3 என்ற நேர்செட்டில் சிமோனா ஹாலெப்பை வீழ்த்தி அரை இறுதிக்கு முன்னேறினார். மற்றொரு கால் இறுதி ஆட்டத்தில் உலக தர வரிசையில் 3–வது இடத்தில் இருக்கும் அக்னிஸ்கா ராட்வன்ஸ்கா (போலந்து) 6–2, 7–6 என்ற நேர்செட்டில் செக் குடியரசு வீராங்கனை கிவிடோவாவை சாய்த்து அரை இறுதிக்குள் நுழைந்தார். இதன் மூலம் ராட்வன்ஸ்கா அடுத்து வெளியாகும் தர வரிசையில் நம்பர்–2 இடத்தை பிடிக்க இருக்கிறார். அரை இறுதியில் செரீனா வில்லியம்ஸ், ராட்வன்ஸ்காவை எதிர்கொள்கிறார்.ஆண்கள் ஒற்றையர் பிரிவில் 4–வது சுற்று ஆட்டம் ஒன்றில் உலகின் முதல் நிலை வீரர் ஜோகோவிச் (செர்பியா) 6–3, 6–3 என்ற நேர்செட்டில் ஸ்பெயின் வீரர் பெலிசியானோ லொபெஸ்சை தோற்கடித்து கால் இறுதிக்குள் அடியெடுத்து வைத்தார். மற்றொரு ஆட்டத்தில் 18–ம் நிலை வீரர் டேவிட் காபின் (பெல்ஜியம்) 6–3, 5–7, 7–6 என்ற செட் கணக்கில் 4–ம் நிலை வீரரான சுவிட்சர்லாந்தின் வாவ்ரிங்காவுக்கு (சுவிட்சர்லாந்து) அதிர்ச்சி அளித்து கால் இறுதிக்கு தகுதி பெற்றார். மற்ற ஆட்டங்களில் ரபெல் நடால் (ஸ்பெயின்), நிஷிகோரி (ஜப்பான்), மிலோஸ் ராவ்னிக் (கனடா), சோங்கா (பிரான்ஸ்), மரின் சிலிச் (குரோஷியா), மான்பில்ஸ் (பிரான்ஸ்) ஆகியோர் வெற்றி கண்டு கால் இறுதிக்கு முன்னேறினார்கள்.</description>
</news>
