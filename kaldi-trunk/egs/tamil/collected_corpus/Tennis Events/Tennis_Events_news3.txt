<news>
<headline>ஷரபோவா மீது, சக வீராங்கனை கடும் தாக்கு ‘பிடிவாதக்காரி; தற்பெருமை கொண்டவர்’</headline>
<description>
வார்சா, 
ரஷிய முன்னணி டென்னிஸ் வீராங்கனை மரிய ஷரபோவா கடந்த மாதம் ஊக்கமருந்து சர்ச்சையில் சிக்கினார். ‘மெல்டோனியம்’ என்ற ஊக்கமருந்தை கவனக்குறைவாக பயன்படுத்தி விட்டதாக ஒப்புக்கொண்ட ஷரபோவா உடனடியாக இடைநீக்கம் செய்யப்பட்டார். அவருக்கு எத்தனை ஆண்டுகள் தடை விதிக்கப்படும் என்பதை சர்வதேச டென்னிஸ் சம்மேளனம் இன்னும் முடிவு செய்யவில்லை. ஊக்கமருந்து உபயோகப்படுத்தியதை தைரியமாக ஒப்புக்கொண்ட ஷரபோவாவின் செயல் பாராட்டுக்குரியது என்று செரீனா வில்லியம்ஸ் கூறினார்.
இந்த நிலையில் ஷரபோவா மீது, உலக தரவரிசையில் 53-வது இடம் வகிக்கும் சுலோவக்கியாவின் டொமினிகா சிபுல்கோவா கடும் தாக்குதல் தொடுத்திருக்கிறார். சிபுல்கோவா, போலந்து நாட்டின் விளையாட்டு பத்திரிகைக்கு அளித்த ஒரு பேட்டியில், ‘ஷரபோவாவுக்காக நான் எந்த வகையிலும் வருத்தப்படமாட்டேன். டென்னிஸ் களத்தில் அவரை தவற விடுகிறோமே என்று நினைக்கமாட்டேன். அவர் விரும்பத்தகாத ஒரு வீராங்கனை. பிடிவாதக்காரி. தற்பெருமை கொண்டவர். ஒரே அறையில் அருகருகே உட்கார்ந்தாலும் ஒரு ‘ஹலோ’ கூட சொல்லமாட்டார்’ என்று அதில் கூறியுள்ளார். </description>
</news>
