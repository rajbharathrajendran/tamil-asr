<news>
<headline>சுவிட்சர்லாந்து ஓபன் பேட்மிண்டன்: கால் இறுதியில் சாய்னா, சிந்து</headline>
<description>
பாசெல், சுவிட்சர்லாந்து ஓபன் பேட்மிண்டன் போட்டி அங்குள்ள பாசெல் நகரில் நடந்து வருகிறது. இதன் ஆண்கள் ஒற்றையர் பிரிவில் 3–வது சுற்று ஆட்டம் ஒன்றில் இந்திய வீரர் சாய் பிரனீத் 19–21, 6–21 என்ற நேர்செட்டில் சீன தைபேயின் ஷூ டின் ஷென்னிடம் தோல்வி கண்டு வெளியேறினார். மற்றொரு ஆட்டத்தில் இந்திய வீரர் சமீர் வர்மா 15–21, 19–21 என்ற நேர்செட்டில் தாய்லாந்தின் தனோன்சாக்கிடம் வீழ்ந்தார். இன்னொரு ஆட்டத்தில் இந்திய வீரர் பிரனாய் 21–13, 21–18 என்ற நேர்செட்டில் இங்கிலாந்து வீரர் ராஜிவ் டுசெப்பை சாய்த்து கால் இறுதிக்கு தகுதி பெற்றார். பெண்கள் ஒற்றையர் பிரிவில் 2–வது சுற்று ஆட்டத்தில் இந்தியாவின் முன்னணி வீராங்கனை சாய்னா நேவால் 21–18, 21–17 என்ற நேர்செட்டில் செக்குடியரசின் கிறிஸ்டினாவை வீழ்த்தி கால் இறுதிக்கு முன்னேறினார். மற்றொரு ஆட்டத்தில் இந்திய வீராங்கனை பி.வி.சிந்து 21–16, 21–16 என்ற நேர்செட்டில் பாய் யு போவை தோற்கடித்து கால் இறுதிக்குள் அடியெடுத்து வைத்தார். இதற்கிடையில் உலக பெண்கள் ஒற்றையர் உலக தர வரிசையில் சாய்னா நேவால் 3–வது இடத்தில் இருந்து 6–வது இடத்துக்கு சறுக்கி இருக்கிறார். </description>
</news>
