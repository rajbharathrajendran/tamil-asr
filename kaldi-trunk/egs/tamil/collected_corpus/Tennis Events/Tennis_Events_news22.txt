<news>
<headline>மான்டிகார்லோ டென்னிஸ்: ரோகன் போபண்ணா ஜோடி கால் இறுதிக்கு தகுதி</headline>
<description>
மொனாக்கோ, மான்டிகார்லோ மாஸ்டர்ஸ் டென்னிஸ் போட்டி மொனாக்கோவில் நடந்து வருகிறது. இதன் ஆண்கள் இரட்டையர் பிரிவில் 2–வது சுற்று ஆட்டம் ஒன்றில் ரோகன் போபண்ணா (இந்தியா)–புளோரின் மெர்கா (ருமேனியா) ஜோடி 7–5, 7–5 என்ற நேர்செட்டில் ராபர்ட் லின்ஸ்டெட் (சுவீடன்)–அலெக்சாண்டர் பெயா (ஆஸ்திரியா) இணையை தோற்கடித்து கால் இறுதிக்கு தகுதி பெற்றது. ஆண்கள் ஒற்றையர் பிரிவில் 3–வது சுற்று ஆட்டம் ஒன்றில் உலக தர வரிசையில் 2–வது இடத்தில் இருக்கும் இங்கிலாந்து வீரர் ஆன்டி முர்ரே 2–6, 7–5, 7–5 என்ற செட் கணக்கில் பிரான்ஸ் வீரர் பினோய்ட் பைரை வீழ்த்தி கால் இறுதிக்கு முன்னேறினார். உலகின் நம்பர் ஒன் வீரரான ஜோகோவிச் (செர்பியா) 2–வது சுற்று ஆட்டத்தில் 4–6, 6–2, 4–6 என்ற செட் கணக்கில் 55–வது நிலை வீரரான செக் குடியரசின் ஜிரி வெஸ்லியிடம் அதிர்ச்சி தோல்வி கண்டு வெளியேறினார். 3 ஆண்டுகளுக்கு பிறகு 2–வது சுற்றில் ஜோகோவிச் தோல்வியை சந்தித்தது இதுவே முதல்முறையாகும்.</description>
</news>
