<news>
<headline>இண்டியன்வெல்ஸ் டென்னிஸ்: அரைஇறுதியில் ஜோகோவிச்–நடால்</headline>
<description>
இண்டியன்வெல்ஸ்,அமெரிக்காவின் இண்டியன்வெல்ஸ் நகரில் பி.என்.பி. பரிபாஸ் ஓபன் சர்வதேச டென்னிஸ் போட்டி நடந்து வருகிறது. இதில் நேற்று நடந்த பெண்கள் ஒற்றையர் அரைஇறுதியில் ‘நம்பர் ஒன்’ வீராங்கனை அமெரிக்காவின் செரீனா வில்லியம்ஸ் 6–4, 7–6 (1) என்ற நேர் செட்டில் அக்னீஸ்கா ராட்வன்ஸ்காவை (போலந்து) தோற்கடித்து இங்கு 15 ஆண்டுகளுக்கு பிறகு இறுதிப்போட்டிக்குள் நுழைந்தார். மற்றொரு அரைஇறுதியில் விக்டோரியா அஸரென்கா (பெலாரஸ்) 7–6 (1), 1–6, 6–2 என்ற செட் கணக்கில் 2 மணி 5 நிமிடங்கள் போராடி கரோலினா பிளிஸ்கோவாவை (செக்குடியரசு) வீழ்த்தினார். இண்டியன்வெல்ஸ் டென்னிசில் 3–வது முறையாக மகுடம் சூடும் முனைப்பில் உள்ள செரீனா இறுதி ஆட்டத்தில் அஸரென்காவை சந்திக்கிறார்.ஆண்கள் ஒற்றையர் கால்இறுதி ஆட்டங்களில் நம்பர் ‘ஒன் வீரர்’ ஜோகோவிச் (செர்பியா) 7–6 (7–2), 7–6 (7–2) என்ற நேர் செட் கணக்கில் சோங்காவையும் (பிரான்ஸ்), முன்னாள் ‘நம்பர் ஒன்’ வீரர் ரபெல் நடால் (ஸ்பெயின்) 6–4, 6–3 என்ற நேர் செட் கணக்கில் நிஷிகோரியையும் (ஜப்பான்) வெளியேற்றினர். அரைஇறுதியில் நடப்பு சாம்பியன் ஜோகோவிச்–நடால் மோத இருக்கிறார்கள். இவர்கள் இருவரும் இதுவரை 47 முறை நேருக்கு நேர் சந்தித்து இருக்கிறார்கள். இதில் 24–ல் ஜோகோவிச்சும், 23–ல் நடாலும் வெற்றி பெற்றிருப்பது குறிப்பிடத்தக்கது.</description>
</news>
