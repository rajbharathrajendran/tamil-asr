<news>
<headline>சர்வதேச டென்னிஸ்: 750–வது வெற்றியை பெற்றார், செரீனா</headline>
<description>
மியாமி, மியாமி ஓபன் சர்வதேச டென்னிஸ் போட்டி அமெரிக்காவில் நடந்து வருகிறது. இதன் பெண்கள் ஒற்றையர் 3–வது சுற்று ஆட்டம் ஒன்றில் ‘நம்பர் ஒன்’ வீராங்கனையும், 8 முறை சாம்பியனுமான அமெரிக்காவின் செரீனா வில்லியம்ஸ் 7–5, 6–3 என்ற நேர் செட் கணக்கில் 97–ம் நிலை வீராங்கனையான ஜரினா டியாசை (கஜகஸ்தான்) வீழ்த்தி கால்இறுதிக்கு முந்தைய சுற்றுக்கு தகுதி பெற்றார். சர்வதேச டென்னிசில் செரீனாவின் 750–வது வெற்றி இதுவாகும். இந்த மைல்கல்லை எட்டிய 7–வது வீராங்கனை செரீனா ஆவார். இந்த சாதனை வரிசையில் முதல் 6 இடங்களில் அமெரிக்காவின் நவரத்திலோவா (1,442 வெற்றி), கிறிஸ் எவர்ட் (1,309), ஜெர்மனியின் ஸ்டெபி கிராப் (902), இங்கிலாந்தின் விர்ஜினியா வேட் (839), ஸ்பெயினின் சாஞ்சஸ் விகாரியோ (759), அமெரிக்காவின் லின்சே டேவன்போர்ட் (753) ஆகியோர் உள்ளனர். செரீனா 125 ஆட்டங்களில் தோற்றிருப்பதும் குறிப்பிடத்தக்கது.ஆண்கள் ஒற்றையர் 2–வது சுற்று ஆட்டம் ஒன்றில் முன்னாள் ‘நம்பர் ஒன்’ வீரர் ஸ்பெயினின் ரபெல் நடாலுக்கு எதிரான ஆட்டத்தில் டாமிர் ஜூம்ஹர் (போஸ்னியா) 2–6, 6–4, 3–0 என்ற கணக்கில் முன்னிலையில் இருந்த போது, ‘தலைசுற்றல்’ காரணமாக நடால் விலகினார். இதனால் ஜூம்ஹர் வெற்றி பெற்றதாக அறிவிக்கப்பட்டார். ஆட்டத்தை முழுமையாக நிறைவு செய்யாமல், பாதியிலேயே நடால் விலகுவது 2010–ம் ஆண்டுக்கு பிறகு இதுவே முதல்முறையாகும். இன்னொரு ஆட்டத்தில் சுவிட்சர்லாந்தின் முன்னணி வீரர் வாவ்ரிங்கா 4–6, 3–6 என்ற நேர் செட் கணக்கில் ரஷியாவின் ஆந்த்ரே குஸ்னெட்சோவிடம் அதிர்ச்சி தோல்வி கண்டார்.</description>
</news>
