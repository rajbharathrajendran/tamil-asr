<news>
<headline>மியாமி ஓபன் டென்னிஸ்: பட்டம் வென்றார், அஸரென்கா</headline>
<description>
மியாமி,
மியாமி ஓபன் சர்வதேச டென்னிஸ் போட்டி அமெரிக்காவில் நடந்து வருகிறது. இதன் பெண்கள் ஒற்றையர் இறுதி ஆட்டத்தில் பெலாரஸ் வீராங்கனை விக்டோரியா அஸரென்கா, ரஷியாவின் குஸ்னெட்சோவாவை நேற்று எதிர்கொண்டார். இதில் தொடக்கம் முதலே ஆதிக்கம் செலுத்திய அஸரென்கா 6–3, 6–2 என்ற நேர் செட் கணக்கில் குஸ்னெட்சோவாவை வீழ்த்தி, 3–வது முறையாக இந்த பட்டத்தை கைப்பற்றினார். ஏற்கனவே 2009, 2011–ம் ஆண்டுகளிலும் இங்கு சாம்பியன் ஆகியிருந்தார். கடந்த வாரம் இண்டியன்வெல்ஸ் போட்டியிலும் அஸரென்கா பட்டத்தை வென்று இருந்தார்.இதன் மூலம் ஒரே சீசனில் இண்டியன்வெல்ஸ், மியாமி ஓபன் போட்டிகளில் வாகை சூடிய 3–வது வீராங்கனை என்ற பெருமையை அவர் பெற்றார். இதற்கு முன்பு ஜெர்மனியின் ஸ்டெபி கிராப் (1994, 1996–ம் ஆண்டு), பெல்ஜியத்தின் கிம் கிலிஸ்டர்ஸ் (2005–ம் ஆண்டு) ஆகியோர் இத்தகைய வெற்றிகளை பெற்றிருக்கிறார்கள். ஒட்டுமொத்தத்தில் இது அவரது 20–வது சர்வதேச பட்டமாகும். இதை தனது குடும்பத்தினர் மற்றும் பெற்றோருக்கு சமர்பிப்பதாக அஸரென்கா கூறியுள்ளார். இந்த வெற்றியின் மூலம் அஸரென்கா உலக தரவரிசையில் 8–வது இடத்தில் இருந்து மீண்டும் டாப்–5 இடத்திற்குள் நுழைகிறார்.</description>
</news>
