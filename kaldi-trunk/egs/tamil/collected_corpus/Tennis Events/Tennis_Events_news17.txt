<news>
<headline>வீராங்கனைகளுக்கு எதிராக சர்ச்சைக்குரிய கருத்து: இண்டியன்வெல்ஸ் டென்னிஸ் இயக்குனர் பதவியை ராஜினாமா செய்தார், மூர்</headline>
<description>
லாஸ் ஏஞ்சல்ஸ், அமெரிக்காவின் இண்டியன்வெல்ஸ் நகரில் ஆண்டுதோறும் நடக்கும் மொத்தம் ரூ.46 கோடி பரிசுத்தொகைக்கான பி.என்.பி. பரிபாஸ் ஓபன் சர்வதேச டென்னிஸ் போட்டி மிக பிரபலமாகும். இந்த போட்டிக்கு எப்போதும் முன்னணி நட்சத்திரங்கள் முக்கியத்துவம் அளிப்பது உண்டு.இந்த போட்டியின் இயக்குனராகவும், தலைமை செயல் அதிகாரியாவும் கடந்த 2012–ம் ஆண்டு முதல் தென்ஆப்பிரிக்காவைச் முன்னாள் வீரர் ரேமண்ட் மூர் இருந்து வந்தார். அவர் நேற்று முன்தினம் அளித்த பேட்டியில், ‘ஆண்கள் டென்னிஸ் இல்லை என்றால், பெண்கள் டென்னிஸ் இல்லை. அவர்களைத்தான் பெண்கள் டென்னிஸ் சார்ந்து இருக்கிறது. இதற்காக டென்னிஸ் வீராங்கனைகள் மண்டியிட்டு, ரோஜர் பெடரர், ரபெல் நடால் போன்ற ஜாம்பவான்களுக்கு நன்றி தெரிவிக்க வேண்டும். நான் டென்னிஸ் வீராங்கனையாக பிறந்திருந்தால் இதை செய்திருப்பேன். வீரர்களுக்கு நிகராக சரிசம பரிசுத்தொகை பெறுவது அவர்களின் அதிர்ஷ்டம்’ என்றார். சில வீராங்கனைகள் ஆட்டத்தில் உடல்ரீதியாக கவர்ந்திழுப்பதாகவும் அவர் குறிப்பிட்டிருந்தார். அவரது இந்த கருத்து டென்னிஸ் வீராங்கனைகளின் மத்தியில் கடும் கொந்தளிப்பை ஏற்படுத்தியது. ‘நம்பர் ஒன்’ வீராங்கனை அமெரிக்காவின் செரீனா வில்லியம்ஸ், பெண்கள் டென்னிசுக்கு நல்ல வரவேற்பு உள்ளது. நாங்கள் யாரையும் வணங்க வேண்டியதில்லை என்றார். இதே போல் பல வீராங்கனைகள் சமூக வலைதளங்கள் மூலம் ரேமண்ட் மூருக்கு எதிர்ப்பு தெரிவித்தனர்.இந்த நிலையில் எதிர்ப்பு எதிரொலியாக 69 வயதான ரேமண்ட் மூர், செயல் அதிகாரி மற்றும் இயக்குனர் ஆகிய இரு பதவிகளையும் நேற்று முன்தினம் இரவு ராஜினாமா செய்தார். மேலும் தனது கருத்து மோசமானது என்றும், அதற்காக மன்னிப்பு கேட்டுக்கொள்வதாகவும் அவர் கூறியுள்ளார்.</description>
</news>
