<news>
<headline>மியாமி ஓபன் டென்னிஸ்: இறுதிப்போட்டியில் அஸரென்கா, குஸ்னெட்சோவா</headline>
<description>
மியாமி,
மியாமி ஓபன் டென்னிஸ் போட்டியின் பெண்கள் ஒற்றையர் பிரிவில் அஸரென்கா, குஸ்னெட்சோவா ஆகியோர் இறுதிப்போட்டிக்கு முன்னேறினார்கள்.இறுதிப்போட்டியில் அஸரென்கா
மியாமி ஓபன் சர்வதேச டென்னிஸ் போட்டி அமெரிக்காவில் நடந்து வருகிறது. இதன் பெண்கள் ஒற்றையர் பிரிவில் உலக தர வரிசையில் 8–வது இடத்தில் இருக்கும் விக்டோரியா அஸரென்கா (பெலாரஸ்), 3–வது இடத்தில் உள்ள ஏஞ்சலிக் கெர்பரை (ஜெர்மனி) எதிர்கொண்டார்.இதில் தொடக்கம் முதலே அபாரமாக செயல்பட்ட அஸரென்கா 6–2, 7–5 என்ற நேர்செட்டில் ஏஞ்சலிக் கெர்பரை வீழ்த்தி இறுதிப்போட்டிக்கு முன்னேறினார். 2009, 2011–ம் ஆண்டுகளில் சாம்பியனான அஸரென்கா 3–வது முறையாக இறுதிப்போட்டிக்குள் நுழைந்து இருக்கிறார்.குஸ்னெட்சோவா வெற்றி
மற்றொரு அரை இறுதி ஆட்டத்தில் அமெரிக்க மற்றும் பிரெஞ்ச் ஓபன் முன்னாள் சாம்பியனான 19–ம் நிலை வீராங்கனை ஸ்வெட்லானா குஸ்னெட்சோவா (ரஷியா), 20–ம் நிலை வீராங்கனை டிம் பாசின்ஸ்கியை (சுவிட்சர்லாந்து) சந்தித்தார்.இதில் குஸ்னெட்சோவா 7–5, 6–3 என்ற நேர்செட்டில் டிம் பாசின்ஸ்கியை தோற்கடித்து இறுதிப்போட்டிக்குள் அடியெடுத்து வைத்தார். 2006–ம் ஆண்டுக்கு பிறகு முதல் முறையாக குஸ்னெட்சோவா இறுதிப்போட்டிக்கு தகுதி பெற்றுள்ளார். இறுதிப்போட்டியில் அஸரென்கா–குஸ்னெட்சோவா ஆகியோர் பலப்பரீட்சை நடத்துகிறார்கள்.ஆஸ்திரேலிய வீரர் வெற்றி
ஆண்கள் ஒற்றையர் பிரிவில் கால் இறுதி ஆட்டம் ஒன்றில் உலக தர வரிசையில் 6–வது இடத்தில் இருக்கும் ஜப்பான் வீரர் நிஷிகோரி 4–6, 6–3, 7–6 (7–3) என்ற செட் கணக்கில் 16–வது இடத்தில் உள்ள மான்பில்சை (பிரான்ஸ்) வீழ்த்தி அரை இறுதிக்குள் அடியெடுத்து வைத்தார்.மற்றொரு கால் இறுதி ஆட்டத்தில் ஆஸ்திரேலிய இளம் வீரர் நிக் கைஜியோஸ் 6–4, 7–6 (7–4) என்ற நேர்செட்டில் கனடா வீரர் மிலோஸ் ராவ்னிச்சை சாய்த்து அரை இறுதிக்கு தகுதி பெற்றார்.</description>
</news>
