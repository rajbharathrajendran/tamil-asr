<news>
<headline>தி.மு.க. கூட்டணியில் காங்கிரசுக்கு எந்தெந்த தொகுதிகள்? இன்று தெரியும் என்று ஈ.வி.கே.எஸ். இளங்கோவன் தகவல்</headline>
<description>
சென்னை,
தி.மு.க. கூட்டணியில் காங்கிரசுக்கு எந்தெந்த தொகுதிகள் என்பது இன்று தெரியும் என்று ஈ.வி.கே.எஸ். இளங்கோவன் தெரிவித்துள்ளார்.தி.மு.க.–காங்கிரஸ் கூட்டணி
தி.மு.க.–காங்கிரஸ் தொகுதி பங்கீடு கடந்த 4–ந்தேதி உடன்பாடானது. காங்கிரஸ் கட்சிக்கு 41 தொகுதிகள் ஒதுக்கப்பட்டது. எந்தெந்த தொகுதிகளை ஒதுக்கீடு செய்வது என்பது குறித்து, சென்னை அண்ணா அறிவாலயத்தில் தி.மு.க. பொருளாளர் மு.க.ஸ்டாலின் உள்ளிட்ட தி.மு.க. தொகுதி பங்கீடு குழுவினர், தமிழக காங்கிரஸ் தலைவர் ஈ.வி.கே.எஸ்.இளங்கோவன், முன்னாள் தலைவர் கே.வி.தங்கபாலு, தேசிய செயலாளர் சு.திருநாவுக்கரசர் உள்ளிட்ட காங்கிரஸ் தொகுதி பங்கீடு குழுவினருடன் பேச்சுவார்த்தை நடத்தினர்.அப்போது, காங்கிரஸ் கட்சிக்கு சாதகமாகவும், வெற்றி வாய்ப்பும் இருப்பதாக கூறி 70 தொகுதிகளின் பட்டியலை காங்கிரஸ் தொகுதி பங்கீடு குழுவினர் அளித்தனர். அதில், 41 தொகுதிகளை ஒதுக்கீடு செய்ய வேண்டும் என்று நிர்பந்தித்தனர். அந்த பட்டியலை தி.மு.க. தொகுதி பங்கீடு குழுவினர் பரிசீலித்துவிட்டு, மீண்டும் பேச்சுவார்த்தைக்கு அழைப்பதாக கூறினர்.பேச்சுவார்த்தை
அதன்படி, தி.மு.க.வின் அழைப்பை ஏற்று தமிழக காங்கிரஸ் தலைவர் ஈ.வி.கே.எஸ்.இளங்கோவன் தலைமையிலான காங்கிரஸ் தொகுதி பங்கீடு குழுவினர் நேற்று மாலை 6 மணியளவில் சென்னை அண்ணா அறிவாலயம் வந்தனர்.அங்கு மு.க.ஸ்டாலின் உள்ளிட்ட தி.மு.க. தொகுதி பங்கீட்டு குழுவினருடன் பேச்சுவார்த்தை நடத்தினார்கள். இந்த பேச்சுவார்த்தை சுமார் 1 மணி நேரம் நீடித்தது. பின்னர் 7 மணி அளவில் ஈ.வி.கே.எஸ். இளங்கோவன் உள்ளிட்ட காங்கிரஸ் குழுவினர் வெளியே வந்தனர்.ஈ.வி.கே.எஸ். இளங்கோவன் பேட்டி
அப்போது ஈ.வி.கே.எஸ். இளங்கோவன் நிருபர்களுக்கு பேட்டிஅளித்தார். அவர் கூறியதாவது:–தி.மு.க. கூட்டணியில் காங்கிரஸ் கட்சிக்கு ஒதுக்கப்படும் 41 தொகுதிகள் எவை? என்பது குறித்து விவாதம் நடந்தது. இந்த விவாதம் சுமுகமாக நடந்தது.அனேகமாக நாளை (இன்று) முடிவு எடுக்கப்பட்டு, அறிவிக்கப்படலாம் என்ற வாய்ப்பு உள்ளது. இன்னும் கொஞ்சம் பேசவேண்டியது உள்ளது. நாங்கள் எதிர்பார்க்கும் தொகுதிகள், அவர்கள் கொடுக்க விரும்புகிற தொகுதிகள் நாளை (இன்று) அல்லது நாளை மறுநாள் தெரியவரும்.இவ்வாறு அவர் கூறினார்.சென்னை நகர தொகுதிகள்
சென்னை, காஞ்சீபுரம், திருவள்ளூர் உள்பட வெள்ளம் பாதித்த பகுதிகளில் அதிக அளவில் தி.மு.க. வேட்பாளர்களை களம் இறக்க தி.மு.க. திட்டமிட்டுஉள்ளது. இந்தநிலையில் அதே பகுதிகளில் காங்கிரசாரும் தங்களுக்கு கணிசமான தொகுதிகளை எதிர்பார்க்கிறார்கள்.அதாவது சென்னையில் மட்டும் மயிலாப்பூர், அண்ணாநகர், திரு.வி.க.நகர், ராயபுரம் உள்பட 6 தொகுதிகளை கேட்பதாக தெரிகிறது. அதற்கு தி.மு.க. தரப்பில் 2 தொகுதிகள் மட்டும்தான் ஒதுக்கி தரப்படும் என்று கூறியதாக தெரிகிறது. இதனாலேயே பேச்சுவார்த்தை நீடிப்பதாக கூறப்படுகிறது.</description>
</news>
