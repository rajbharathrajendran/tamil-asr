<news>
<headline>சென்னையில் போட்டியிடும் தி.மு.க. வேட்பாளர்கள் உத்தேச பட்டியல்: தி.மு.க. கூட்டணியில் காங்கிரசுக்கு 25 இடங்கள்?</headline>
<description>
சென்னை,சென்னையில் போட்டியிடும் தி.மு.க. வேட்பாளர்கள் உத்தேச பட்டியல் வெளியாகி உள்ளது. தி.மு.க. கூட்டணியில் காங்கிரசுக்கு 25 இடங்கள் ஒதுக்கப்பட உள்ளதாகவும் தகவல்கள் தெரிவிக்கின்றன.சென்னையில் யார்? யார்?தமிழக சட்டமன்ற தேர்தலில் தி.மு.க.வுடன் காங்கிரஸ் கட்சி கூட்டணி அமைத்து தேர்தலை சந்திக்க முடிவு செய்துள்ளது. தி.மு.க.வுடன் மேலும் பல கட்சிகளும் கூட்டணியில் சேர உள்ளன.தி.மு.க. கூட்டணியில் இடம் பெற்றுள்ள காங்கிரஸ் கட்சி தொகுதி பங்கீடு பேச்சுவார்த்தை நடத்துவதற்கு குழு அமைக்கவில்லை. விரைவில் குழுவை காங்கிரஸ் மேலிடம் அமைக்கும் என்று கூறப்படுகிறது.இந்த நிலையில், தி.மு.க.-காங்கிரஸ் கூட்டணியில் சென்னையில் யார் யார்? போட்டியிடுவார்கள் என்ற உத்தேச பட்டியல் கட்சி வட்டாரங்களில் பரபரப்பாக பேசப்படுகிறது. அதன்படி, காங்கிரஸ் கட்சி சார்பில், கட்சியின் மாநில தலைவர் ஈ.வி.கே.எஸ்.இளங்கோவனின் ஆதரவாளர்களான வட சென்னை மாவட்ட தலைவர் ராயபுரம் மனோவுக்கு ராயபுரம் தொகுதியையும், திரு.வி.க. நகர் தொகுதியை முன்னாள் எம்.எல்.ஏ. செல்வ பெருந்தகைக்கும், அண்ணா நகர் தொகுதியை மத்திய சென்னை மாவட்ட தலைவர் ரங்கபாஷியத்திற்கும் கேட்டு பெற காங்கிரஸ் திட்டமிட்டுள்ளது.சென்னையில் தி.மு.க. வலிமைமேலும், ப.சிதம்பரம் ஆதரவாளரான தென் சென்னை மாவட்ட தலைவர் கராத்தே தியாகராஜனுக்கு வேளச்சேரியும், சி.டி.ரமணிக்கு தியாகராய நகர் தொகுதியும் தி.மு.க. கூட்டணியில் இருந்து பெற வேண்டும் என காங்கிரசார் முடிவு செய்துள்ளனர். சென்னையில் தி.மு.க. வலிமையாக இருப்பதால், அந்த தொகுதிகளை காங்கிரசார் பெற்று எளிதாக வெற்றி பெற்றுவிடலாம் என்று கருதுகின்றனர்.ஆனால், தி.மு.க. சார்பிலோ, அண்மையில் பெய்த மழை வெள்ளத்திற்கு பிறகு சென்னையில் தி.மு.க.வுக்கு அதிக ஆதரவு இருப்பதால், ஈ.வி.கே.எஸ்.இளங்கோவன் ஆதரவாளர்களுக்கு வடசென்னையில் ஒரு தொகுதியும், சிதம்பரம் ஆதரவாளருக்கு தென் சென்னையில் ஒரு தொகுதியும் வழங்குவது என்று முடிவு செய்யப்பட்டுள்ளது என்று தெரிகிறது.காங்கிரசுக்கு 25 இடங்கள்தி.மு.க. கூட்டணியில், காங்கிரஸ் கட்சிக்கு முதலில் 50 இடங்கள் கேட்கப்பட்டது என்றும், ஆனால் தி.மு.க.வினரோ மாவட்டத்திற்கு ஒரு தொகுதி வீதம் 32 இடங்கள் காங்கிரசுக்கு தருவதாக தெரிவித்ததாகவும், தற்போதைய நிலையில் காங்கிரஸ் கட்சிக்கு 25 இடங்கள் மட்டும் ஒதுக்கப்படும் என்று தெரிகிறது. ஆனால் காங்கிரசாரோ பாராளுமன்ற தொகுதிக்கு ஒன்று வீதம் 39 இடங்களாவது தர வேண்டும் என கோரிக்கை விடுத்துள்ளனர்.கடந்த முறை சட்டமன்ற தேர்தலில் (2011) தி.மு.க. கூட்டணியில் இடம்பெற்ற காங்கிரஸ் கட்சிக்கு 63 இடங்கள் ஒதுக்கப்பட்டது. இதில் காங்கிரஸ் கட்சியால் 5 இடங்களில் மட்டுமே வெற்றி பெற முடிந்தது. எனவே, இந்த தேர்தலில் காங்கிரஸ் கட்சிக்கு அதிக இடங்கள் கொடுத்தால், அதில் அ.தி.மு.க.வினர் எளிதாக வெற்றி பெற்றுவிடுவார்கள் என்பதால் காங்கிரஸ் கட்சிக்கு குறைவான இடங்களை ஒதுக்க உள்ளதாக கட்சி வட்டாரங்களில் பரபரப்பாக பேசப்படுகிறது.கொளத்தூர் தொகுதிதி.மு.க.வை பொறுத்தவரை கொளத்தூர் தொகுதிக்கு மு.க.ஸ்டாலின் தவிர வேறு யாரும் விருப்ப மனு தாக்கல் செய்யவில்லை. எனவே கொளத்தூர் தொகுதியில் மு.க.ஸ்டாலின் மீண்டும் போட்டியிடுவது உறுதியாகி உள்ளது. இதையடுத்து கொளத்தூர் தொகுதியில் தி.மு.க.வினர் தற்போது மிகவும் உற்சாகமாக தேர்தல் பணியாற்ற தொடங்கி உள்ளனர். மயிலாப்பூர் தொகுதியில் பூச்சி முருகனும், ஆயிரம் விளக்கு தொகுதியில் ஜின்னா, கு.க.செல்வம் ஆகியோரில் ஒருவரும், எழும்பூர் தொகுதியில் ரவிச்சந்திரன் அல்லது வக்கீல் பிரசன்னாவும், திரு.வி.க. நகர் தொகுதி காங்கிரசுக்கு ஒதுக்கவில்லை என்றால், தமிழ் வேந்தன் அல்லது தாயகம் கவி ஆகியோரில் ஒருவரும் போட்டியிடுவார்கள் என தி.மு.க. வட்டார தகவல்கள் தெரிவிக்கின்றன.</description>
</news>
