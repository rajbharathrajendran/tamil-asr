<news>
<headline>சட்டசபை தேர்தல்: பா.ஜ.க. கூட்டணி கட்சிகளுக்கு தொகுதி ஒதுக்கீடு; இந்திய ஜனநாயக கட்சி-45; இந்திய மக்கள் கல்வி முன்னேற்ற கழகம்-24</headline>
<description>
சென்னை, 
தமிழக சட்டசபை தேர்தலில் பா.ஜ.க. கூட்டணியில் இடம்பெற்றுள்ள கட்சிகளுக்கு தொகுதி ஒதுக்கீடு செய்யப்பட்டது. அதன்படி, இந்திய ஜனநாயக கட்சிக்கு 45 இடங்களும், இந்திய மக்கள் கல்வி முன்னேற்ற கழகத்துக்கு 24 இடங்களும் ஒதுக்கப்பட்டு உள்ளன. 
இந்திய ஜனநாயக கட்சி
நடைபெற உள்ள சட்டசபை தேர்தலில் பா.ஜ.க. தலைமையிலான தேசிய ஜனநாயக கூட்டணியில் உள்ள கட்சிகளுக்கான தொகுதி பங்கீடு பேச்சுவார்த்தை கடந்த சில தினங்களாகவே நடைபெற்று வந்தது. நேற்று கூட்டணி கட்சிகளிடையே இறுதிகட்ட பேச்சுவார்த்தை நடந்தது.
தேசிய ஜனநாயக கூட்டணியில் உள்ள இந்திய ஜனநாயக கட்சியுடன் நேற்று நடந்த தொகுதி ஒதுக்கீடு பேச்சுவார்த்தையில் அந்த கட்சிக்கு 45 தொகுதிகள் ஒதுக்கப்பட்டன. தொகுதி ஒதுக்கீடு ஒப்பந்தத்தை மத்திய மந்திரி பொன்.ராதாகிருஷ்ணன், தமிழக பா.ஜ.க. பொறுப்பாளர் முரளிதரராவ், மாநில தலைவர் டாக்டர் தமிழிசை சவுந்தரராஜன் ஆகியோர் முன்னிலையில் இந்திய ஜனநாயக கட்சியின் நிறுவனத்தலைவர் பாரிவேந்தர் பெற்றுக்கொண்டார். அவருக்கு ஒதுக்கப்பட்டுள்ள இடங்கள் பின்வருமாறு:-
45 தொகுதிகள்
கோவில்பட்டி, மதுரை வடக்கு, நத்தம், வேடசந்தூர், திருப்பத்தூர், சிவகங்கை, விராலிமலை, புதுக்கோட்டை, ஆலங்குடி, அறந்தாங்கி, திருச்சி மேற்கு, லால்குடி, முசிறி, துறையூர் (தனி), அரவக்குறிச்சி, குன்னம், அரியலூர், திருவையாறு, நன்னிலம், பூம்புகார், திட்டக்குடி (தனி), விருத்தாசலம், நெய்வேலி, மயிலம், உளுந்தூர்பேட்டை, ரிஷிவந்தியம், சங்கராபுரம், கள்ளக்குறிச்சி (தனி), செங்கல்பட்டு, மதுராந்தகம் (தனி), மதுரவாயல், திரு.வி.க.நகர் (தனி), காட்பாடி, குடியாத்தம் (தனி), கலசபாக்கம், வந்தவாசி (தனி), கிருஷ்ணகிரி, பாலக்கோடு, பாப்பிரெட்டிபட்டி, சேலம் மேற்கு, ஆத்தூர் (தனி), ஓமலூர், எடப்பாடி, வீரபாண்டி, சேந்தமங்கலம் (தனி), 
தேவநாதன் யாதவ்
அதனைத் தொடர்ந்து, இந்திய மக்கள் கல்வி முன்னேற்ற கழகத்துக்கு 24 தொகுதிகள் ஒதுக்கப்பட்டன. தொகுதிகள் பின்வருமாறு:-
அம்பாசமுத்திரம், பாளையங்கோட்டை, நாங்குநேரி, சங்கரன்கோவில் (தனி), பழனி, திருமயம், திருவாடானை, ஒரத்தநாடு, கீழ்வேலூர், பண்ருட்டி, புவனகிரி, திருக்கோவிலூர், சோழிங்கநல்லூர், உத்திரமேரூர், அம்பத்தூர், சோளிங்கர், ஆற்காடு, அணைக்கட்டு, ஜோலார்ப்பேட்டை, செங்கம் (தனி), திருவண்ணாமலை, கீழ்பெண்ணாத்தூர், பர்கூர், மடத்துக்குளம்.
இந்த தொகுதிகள் ஒதுக்கப்பட்டதற்கான ஒப்பந்தத்தை இந்திய மக்கள் கல்வி முன்னேற்ற கழகத்தின் நிறுவன தலைவர் தேவநாதன் யாதவ் பெற்றுக்கொண்டார்.
குளித்தலை தொகுதி
இதேபோல அனைத்திந்திய முஸ்லிம் முன்னேற்ற கழகத்துக்கு கரூர் மாவட்டம் குளித்தலை தொகுதி ஒதுக்கப்பட்டது. இதற்கான தொகுதி ஒதுக்கீடு ஒப்பந்தத்தை அனைத்திந்திய முஸ்லிம் முன்னேற்ற கழக நிறுவன தலைவர் சதக்கத்துல்லா பெற்றுக்கொண்டார்.</description>
</news>
