<news>
<headline>100 சதவீத வாக்குப்பதிவை வலியுறுத்தி சென்னையில் மாதிரி வாக்குச்சாவடி மூலம் விழிப்புணர்வு பிரசாரம் மத்திய தேர்தல் பார்வையாளர் ஆய்வு</headline>
<description>
சென்னை,தேர்தலில் 100 சதவீத வாக்குப்பதிவை வலியுறுத்தி சென்னையில் மாதிரி வாக்குச்சாவடிகள் மூலம் விழிப்புணர்வு பிரசாரம் நடந்தது. இதனை மத்திய தேர்தல் பார்வையாளர் ஆய்வு செய்தார்.மாதிரி வாக்குச்சாவடி
தமிழக சட்டசபை தேர்தலில் 100 சதவீத வாக்குப்பதிவை வலியுறுத்தும் வகையில் தேர்தல் விழிப்புணர்வு நிகழ்ச்சிகள் நடத்தப்பட்டு வருகின்றன. சென்னை வில்லிவாக்கம் தொகுதிக்குட்பட்ட கிருஷ்ணசாமி மெட்ரிகுலேஷன் பள்ளியில் மாதிரி வாக்குச்சாவடி மையம் அமைக்கப்பட்டது.உண்மையான வாக்குச்சாவடி போன்றே அமைக்கப்பட்டிருந்த இந்த மாதிரி வாக்குச்சாவடியில் மாநகராட்சி தேர்தல் பிரிவு அதிகாரிகள் பணியில் ஈடுபடுத்தப்பட்டிருந்தனர். மாதிரி வாக்குச்சாவடிக்கு வரும் வாக்காளர்களுக்கு மின்னணு வாக்குப்பதிவு எந்திரத்தில் எப்படி வாக்களிப்பது? என்பதை அண்ணாநகர் மண்டல தேர்தல் அதிகாரிகள் பரந்தாமன், எஸ்.ஜெகன்நாதன், எஸ்.எஸ்.ரங்கநாதன் விளக்கி கூறினர். இந்த மாதிரி வாக்குச்சாவடி மற்றும் வைக்கப்பட்டிருந்த மின்னணு வாக்குப்பதிவு எந்திரத்தை மத்திய தேர்தல் பார்வையாளர் (விழிப்புணர்வு) அள்பனா பந்த் ஷர்மா பார்வையிட்டார். அவருடன் கூடுதல் மாவட்ட தேர்தல் அதிகாரி ஆஷியா மரியம் மற்றும் அதிகாரிகளும் பார்வையிட்டனர்.கலை நிகழ்ச்சிகள்
இதனைத் தொடர்ந்து பள்ளி வளாகம் மற்றும் சாலை சந்திப்பில் கலை நிகழ்ச்சிகள் நடந்தன. இதில் சென்னை புனித தாமஸ் கல்லூரி மாணவர்கள் கலந்துகொண்டு, ‘தேர்தலில் அனைவரும் நிச்சயம் வாக்களிக்க வேண்டும்’ என்பதை வலியுறுத்தி ஆடல்–பாடல் நிகழ்ச்சி நடத்தி அசத்தினர். ஆடிக்கொண்டே சாலையில் செல்லுபவர்களுக்கு துண்டு பிரசுரங்கள் வினியோகித்தனர்.பின்னர் அண்ணாநகர் டவர் பூங்காவில் தேர்தல் விழிப்புணர்வு நிகழ்ச்சி நடந்தது. இதில் ஒப்புகை சீட்டு வழங்கும் மின்னணு வாக்குப்பதிவு எந்திரங்கள் செயல்முறை விளக்கம் அளிக்கப்பட்டது. தான் யாருக்கு வாக்களித்தோம்? என்பதை அறிந்து கொள்ளும் இந்த எந்திரத்தை வாக்காளர்கள் ஆச்சரியத்துடன் பார்த்தனர். பின்னர் இந்த எந்திரம் செயல்படும் முறை குறித்து தேர்தல் பிரிவு அதிகாரிகள் விளக்கம் அளித்தனர்.ஒப்புகை சீட்டு
இந்த எந்திரத்தின் மூலம் அள்பனா பந்த் ஷர்மா வாக்களித்தார். பின்னர் தான் யாருக்கு வாக்களித்தோம்? என்பதை ஒப்புகை சீட்டின் மூலம் சரிபார்த்தார். சென்னை வில்லிவாக்கத்தில் மாதிரி வாக்குச்சாவடி உள்பட தேர்தல் விழிப்புணர்வு நிகழ்ச்சிகள் குறித்து அதிகாரிகளிடம் அவர் கேட்டிருந்தார். மேலும், இதுபோன்ற மக்கள் பார்க்கத்தக்க பிரமாண்டமான விழிப்புணர்வு நிகழ்ச்சிகள் நடத்த அதிகாரிகளிடம் அவர் கேட்டுக்கொண்டார்.சென்னை எலியட்ஸ் கடற்கரையில் அமைக்கப்பட்டிருந்த வாக்காளர் விழிப்புணர்வு புகைப்பட கண்காட்சி மற்றும் கோயம்பேடு பஸ் நிலையத்தில் அமைக்கப்பட்டுள்ள பொய்க்கால் நடன விழிப்புணர்வு நிகழ்ச்சியையும் முன்னதாக மத்திய தேர்தல் பார்வையாளர் (விழிப்புணர்வு) அள்பனா பந்த் ஷர்மா பார்வையிட்டார்.</description>
</news>
