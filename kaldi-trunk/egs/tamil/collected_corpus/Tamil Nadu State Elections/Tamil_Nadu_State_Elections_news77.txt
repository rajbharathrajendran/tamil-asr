<news>
<headline>தி.மு.க.வை வளர்க்க ஒவ்வொருவரும் மு.க.ஸ்டாலினை போல உழைக்க வேண்டும் தொண்டர்களுக்கு கருணாநிதி அறிவுரை</headline>
<description>
சென்னை,தி.மு.க.வை வளர்க்க ஒவ்வொருவரும் மு.க.ஸ்டாலினை போல் உழைக்க வேண்டும் என்று தொண்டர்களுக்கு கருணாநிதி அறிவுரை வழங்கியுள்ளார்.தி.மு.க. தலைவர் கருணாநிதி தொண்டர்களுக்கு அறிவுரை வழங்கி வெளியிட்டுள்ள அறிக்கையில் கூறியிருப்பதாவது:–தேர்தல்
2016 மே மாதம், 16–ந் தேதியன்று நடைபெறவுள்ள தமிழக சட்டப்பேரவை பொதுத்தேர்தலுக்கான பிரசாரத்தின் முதல் கட்டமாக, துண்டறிக்கை வினியோகிக்கும் பணியை, பொருளாளர், மு.க.ஸ்டாலின், சென்னை ராதாகிருஷ்ணன் நகரில் 8–4–2016 அன்று தொடங்கி வைத்திருக்கிறார்.இளைஞர் அணியின் மாவட்ட அமைப்பாளர்கள் கூட்டத்தில் நிறைவேற்றப்பட்ட தீர்மானத்தை நடைமுறைப்படுத்திடும் விதமாக துண்டறிக்கை வினியோகம் தொடங்கப்பட்டிருக்கிறது.தி.மு.க. இளைஞரணி, மாணவரணி, மகளிரணி, தொழிலாளர் அணி உள்ளிட்ட அனைத்து அணிகளின் உடன்பிறப்புகளும் இந்த துண்டறிக்கையினை, தெருமுனை பிரசாரம், திண்ணை பிரசாரம் போன்ற வழக்கமான நமது பிரசார முறைகளின் மூலம் தமிழகத்தின் அனைத்து பகுதிகளுக்கும் கொண்டு சென்று வழங்கி, வாக்காளர்களை தனித்தனியாக சந்தித்து விளக்கமளித்து, சர்வாதிகார இருளை அகற்றிடவும், ஜனநாயக ஒளி விளக்கை ஏற்றிடவும், தேவையான அடிப்படைப்பணியை ஆர்வத்தோடு ஆற்றிட வேண்டுமென்று விரும்புகிறேன்.முறியடிக்கப்படும்
ஐந்தாண்டு காலம்தான் எனினும், அளவற்ற அவலங்களையும், எல்லையற்ற துன்பங்களையும், இரக்கம் சிறிதுமற்ற அரக்க குணத்தோடு மக்கள் மீது சுமத்திய அ.தி.மு.க. அரசினை அகற்றியே தீர வேண்டுமென்ற தீர்மானத்தோடும், திட சிந்தனையோடும் எல்லா நிலைகளிலும் உள்ள நிர்வாகிகள், சொற்பொழிவாளர்கள் உள்ளிட்ட பல லட்சம் தோழர்கள் விறுவிறுப்பாக, விவேகத்துடன் இடையறா பணியாற்றிட எப்போதோ தொடங்கி விட்டார்கள் என்ற செய்தி எனது செவிகளில் பாய்ந்திடும் தேனாகும். ‘‘இப்படை தோற்கின் எப்படை வெல்லும்?’’ என முழங்கி, தொண்டர்கள் அனைவரும் களத்தில் நிமிர்ந்து நிற்பதை பார்த்து எனது நெஞ்சம் நிறைகிறது; நினைவு மணக்கிறது.ஆணவமும், ஆதிக்க மனப்பான்மையும் மிகுந்திருக்கும் அ.தி.மு.க. ஆட்சியினர், தங்களுக்கு எதிரான வாக்குகள் ஒரு முகப்படுத்தப்படாமல் சிதறி விட வேண்டுமென்ற உள்நோக்கத்துடன், பல முனைக் கூட்டணிகளை உருவாக்கும் முயற்சியில் ஈடுபட்டாலும், அதற்கு உளவுத்துறையும், காவல் துறையில் சிலரும் எவ்வளவு தூரம் உறுதுணை புரிந்தாலும், தி.மு.க. தொண்டர்கள் கருத்தொருமித்து களம் இறங்கிவிட்டால் எதிரிகளின் முயற்சி முனை கூட வெளியே வராமல் முறியடிக்கப்படும் என்பதை முழுதும் அறிந்திருப்பவன் நான்.தி.மு.க. ஆட்சி
பொருளாளர், ஸ்டாலின் ஏற்கனவே ‘‘நமக்கு நாமே’’ என்ற திட்டமிட்டு, தமிழகம் முழுவதும் மக்களைச் சந்தித்திருக்கிறார். அந்த ‘‘நமக்கு நாமே’’ பயணத்தை தொண்டர்கள் ஒவ்வொருவரும் நகல் எடுத்து, தங்கள் பகுதியில், நாள் நேரம் குறிப்பிட்டு அறிவித்து விட்டு உடனடியாக தொடங்க வேண்டுமென்று உரிமையோடு கேட்டுக்கொள்கிறேன்.8–4–2016 மு.க.ஸ்டாலின் சென்னையில் தலைமையேற்று முன்னெடுத்திருக்கும் தேர்தல் பிரசாரத்தின் தொடர்ச்சியாக, வாக்காளர் ஒவ்வொருவரையும் நேரில் சந்தித்து, தலைமைக் கழகத்தின் சார்பில் வெளியிடப்பட்டிருக்கும் துண்டறிக்கையினை வினியோகம் செய்து, அ.தி.மு.க. ஆட்சியின் ஜனநாயக விரோத மக்கள் விரோத கொடூர மனப்பான்மையை விளக்கி, அ.தி.மு.க. ஆட்சி மடியவும், தி.மு.க. ஆட்சி மீண்டும் மலரவும் உறுதி மேற்கொள்வீர்.மு.க.ஸ்டாலினை போல்...
அண்ணா தி.மு.க.வை வழிநடத்திக்கொண்டிருந்த காலத்தில், தி.மு.க.வை வளர்த்தெடுக்க ஊன் உறக்கமின்றி காலை முதல் நள்ளிரவு வரை பட்டி தொட்டியெங்கும் சென்று பிரசாரத்தை மேற்கொண்டும், தொண்டர்களை தனித்தனியாக சந்தித்து உரையாடி ஊக்குவித்தும் இடையறாமல் நான் ஆற்றி வந்த பணியை இப்போது நினைவுகூர்ந்திடும் வகையில் அமைந்திருக்கிறது மு.க.ஸ்டாலின், ஓய்வின்றி ஓடியாடி உழைத்துக்கொண்டிருப்பது! ஸ்டாலின் ஒருவர் மட்டும் உழைத்தால் போதாது; நீங்கள் ஒவ்வொருவரும் ஸ்டாலினைப் போல உழைப்பீர்! தமிழ் மக்களுக்காக உழைப்பீர்! நல்ல நம்பிக்கையோடு உழைப்பீர்! வெற்றி நமதே!  இவ்வாறு அவர் கூறினார்.</description>
</news>
