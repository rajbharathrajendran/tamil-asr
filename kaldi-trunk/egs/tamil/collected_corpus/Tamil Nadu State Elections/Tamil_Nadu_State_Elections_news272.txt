<news>
<headline>நடிகர் விஜயகுமார் பா.ஜனதா கட்சியில் இணைந்தார்</headline>
<description>
சென்னை,நடிகர் விஜயகுமார் நேற்று பா.ஜனதாவில் தன்னை இணைத்துக்கொண்டார்.மெகா கூட்டணி
பா.ஜனதா கட்சி கடந்த பாராளுமன்ற தேர்தலின் போது தனது தலைமையில் தேசிய ஜனநாயக கூட்டணியை அமைத்தது. அதில் தே.மு.தி.க., பா.ம.க., ம.தி.மு.க. உள்பட பல்வேறு கட்சிகள் இடம் பெற்று இருந்தன. இதே போல் சட்டசபை தேர்தலிலும் தனது தலைமையில் மெகா கூட்டணியை அமைக்க முயற்சித்தது. ஆனால் அதில் பலன் கிடைக்கவில்லை.தே.மு.தி.க. விஜயகாந்தையும், பா.ம.க. அன்புமணி ராமதாசையும் முதல்–அமைச்சர் வேட்பாளர்களாக அறிவித்து விட்டனர். ம.தி.மு.க. கம்யூனிஸ்டு கட்சிகளுடன் இணைந்து மக்கள்நல கூட்டணி உருவாக்கியது. எனவே பா.ஜனதா தனித்துவிடப்பட்டது.தனித்து போட்டி
இந்த அரசியல் மாற்றத்தை தொடர்ந்து விஜயகாந்த் அல்லது அன்புமணி ராமதாஸ் தலைமையை ஏற்று தேர்தலை சந்திக்கலாம் என்ற நிலையில் அவர்களுடன் பா.ஜனதா பேச்சுவார்த்தை நடத்தி வருகிறது. ஒருவேளை, அதில் முடிவு எட்டப்படாவிட்டால், 234 தொகுதிகளிலும் தனித்து போட்டியிடலாம் என்ற மனநிலையிலும் உள்ளது.இதற்கிடையில் தங்களுக்கு ஆதரவு தெரிவித்த கட்சிகளுடன் கூட்டணி மற்றும் தொகுதி பங்கீடு குறித்து பேச்சுவார்த்தையை பா.ஜனதா நேற்று தொடங்கியது.முஸ்லிம் முன்னேற்ற கழகம்
கட்சியின் தலைமை அலுவலகத்தில், மத்திய மந்திரி பொன்.ராதாகிருஷ்ணன், தமிழக மேலிட பார்வையாளர் முரளிதரராவ் ஆகியோர் கட்சிகளுடன் பேச்சுவார்த்தை நடத்தினர். முதலில் அனைத்திந்திய முஸ்லிம் முன்னேற்ற கழகத்தை சேர்ந்த சதகத்துல்லா சந்தித்து பேசினார். அப்போது அவர், ‘‘பா.ஜனதாவுக்கு நிபந்தனையற்ற ஆதரவு தெரிவிப்பதாக’’ கூறினார்.அதன்பின் இந்திய மக்கள் கல்வி முன்னேற்ற கழகத்தின் தலைவர் தேவநாதன் யாதவ் தனது நிர்வாகிகளுடன் கலந்து கொண்டு பேசினார். பின்னர் அவர் நிருபர்களிடம் கூறும்போது, ‘‘ஆரம்ப கல்வி முதல் ஆராய்ச்சி கல்வி வரை இலவசமாக இருக்க வேண்டும் என்பது தான் எங்கள் கொள்கை. இந்த கொள்கையுடன் பா.ஜனதா ஒத்துபோவதால் அவர்களுடன் கூட்டணி வைத்திருக்கிறோம். மொத்தம் 40 தொகுதியில் போட்டியிட விருப்பம் தெரிவித்து, அதற்கான தொகுதி பட்டியலை கொடுத்துள்ளோம்’’ என்றார்.சமூக நல கூட்டணி
தொடர்ந்து தென்னிந்திய பார்வர்டு பிளாக் கட்சி தலைவர் கே.சி.திருமாறன், கூட்டணி பேச்சுவார்த்தை நடத்தினார். பின்னர் அவர் நிருபர்களிடம் கூறும்போது, ‘‘எங்கள் கட்சியின் தலைமையில் 20 தேவரின அமைப்புகள் ஒன்றிணைந்து சமூக நல கூட்டணியை உருவாக்கி உள்ளோம். இந்த தேர்தலில் ஊழலற்ற ஆட்சி ஏற்பட வேண்டும் என்பதற்கு பா.ஜனதாவுக்கு முழு ஆதரவு தெரிவித்து இருக்கிறோம். எங்களுக்கு வெற்றி வாய்ப்புள்ள 13 தொகுதிகளில் போட்டியிட விருப்பம் தெரிவித்து அதற்கான பட்டியலை கொடுத்து உள்ளோம்’’ என்றார்.தொடர்ந்து தேவேந்திர குல வேளாளர் அறக்கட்டளையின் தலைவர் தங்கராஜ், பொன்.ராதாகிருஷ்ணனை சந்தித்து பா.ஜனதாவுக்கு ஆதரவு தெரிவித்தார்.விஜயகுமார் இணைந்தார்
இந்த சூழ்நிலையில் நடிகர் கே.விஜயகுமார் அங்கு திடீரென்று வந்தார். அவர் மத்திய மந்திரி பொன்.ராதாகிருஷ்ணன் மற்றும் முரளிதரராவை சந்தித்து பேசி, தான் பா.ஜனதாவில் இணைவதாக அறிவித்தார்.அவர்கள் விஜயகுமாருக்கு பொன்னாடை போர்த்தி வரவேற்றனர். தொடர்ந்து விஜயகுமார் மாநில தலைவர் டாக்டர் தமிழிசை சவுந்தரராஜனை சந்தித்து பேசினார்.அதன்பின் பொன்.ராதாகிருஷ்ணன் நிருபர்களிடம் கூறும்போது, கட்சியில் இணைந்த விஜயகுமார் மூலம் தமிழகத்தில் பா.ஜனதா வலுப்பெற போகிறது. இன்றைய கூட்டத்தில் சரத்குமாரின் அகில இந்திய சமத்துவ மக்கள் கட்சி கலந்து கொள்ள வில்லை என்றார்.</description>
</news>
