<news>
<headline>சிறுசேமிப்புக்கான வட்டி விகிதம் குறைக்கும் முடிவு: சேமிப்பு பழக்கம் குறைந்து இந்திய நாட்டிற்கு பொருளாதார இழப்பு ஏற்படும் கருணாநிதி அறிக்கை</headline>
<description>
சென்னை,சிறுசேமிப்புக்கான வட்டி விகிதத்தை குறைக்க மத்திய அரசு முடிவெடுத்தால், சேமிப்பு பழக்கம் குறைந்து இந்திய நாட்டிற்கு பொருளாதார இழப்பு ஏற்படும் என்று கருணாநிதி கூறியுள்ளார்.இதுகுறித்து, தி.மு.க. தலைவர் கருணாநிதி நேற்று வெளியிட்டுள்ள கேள்வி–பதில் வடிவிலான அறிக்கையில் கூறியிருப்பதாவது:–வினாத்தாள் கடினம்
கேள்வி:– இந்த ஆண்டு 12–ம் வகுப்பு இறுதித்தேர்வில் வினாத்தாள் மிகவும் கடினமாக இருந்தது என்றும், பாடப் புத்தகங்களில் வராத கேள்விகள் இடம் பெற்றதாகவும், இளம் மாணவர்கள் பெரிதும் அவதிக்கு ஆளானார்கள் என்றும் ஏடுகளில் எல்லாம் செய்தி வந்திருக்கிறதே?.பதில்:– உண்மையில் உடனடியாகக் கவனம் செலுத்த வேண்டிய பிரச்சினை இது. தற்போது பிளஸ்–2 பொதுத் தேர்வில் மொழிப் பாடங்கள் முடிந்து, உயர் கல்வியை நிர்ணயிக்கும் முக்கியப் பாடத் தேர்வுகள் நடந்துவருகின்றன. இந்த ஆண்டு, இதுவரை நடைபெற்ற தேர்வுகளில் வேதியியல், கணிதம் ஆகிய கேள்வித்தாள் மிகக் கடினமாக இருந்ததால், மாணவர்கள் மாத்திரமல்ல, அவர்களின் எதிர்காலத்தை எண்ணிக் கவலைப்பட்டுக் கொண்டிருக்கின்ற அவர்களின் பெற்றோர்களும் மிகுந்த வேதனைக்கு ஆட்பட்டிருக்கிறார்கள்.பிளஸ்–2 தேர்வெழுதிய 2 மாணவிகள் மனஅழுத்தத்தால் தற்கொலை செய்துகொண்டு மாண்டிருக்கிறார்கள். வேதியியல் மற்றும் கணிதத்தில் முழு மதிப்பெண் பெறுவோர் எண்ணிக்கை பெரிய அளவில் குறையும் என்றும் செய்திகள் வருகின்றன. சி.பி.எஸ்.இ. மாணவர்களுக்கும் கணிதத் தேர்வு இந்த முறை மிகவும் கடினமாக இருந்துள்ளது. மாணவர்களின் இந்தப் பிரச்சினை பாராளுமன்றத்தில் எதிரொலித்ததால், அங்கே சி.பி.எஸ்.இ. தரப்பில் நிபுணர் குழு அமைக்கப்பட்டுள்ளதாம். அந்தக் குழு, பெற்றோர், மாணவர்கள், கல்வியாளர்களின் கருத்துகளைக் கேட்டு, அதற்கேற்ப விடைத்தாள் திருத்தத்தில் முக்கிய முடிவுகள் எடுக்கப்படும் என்று அறிவிக்கப்பட்டுள்ளது. அதைப் போலவே தமிழகத்திலும் பிளஸ்–2 தேர்வில் வேதியியல், கணக்கு வினாத்தாள் கடுமையாக இருந்துள்ள சூழ்நிலையில், அதற்கு நல்ல தீர்வு காண வேண்டும் என்று மாணவர்களும், பெற்றோர்களும் பெரிதும் எதிர்பார்க்கிறார்கள். எனவே தமிழகத்திலே உள்ள பள்ளிக் கல்வித்துறை இந்தப் பிரச்சினை குறித்து உடனடியாக ஆலோசித்து, மாணவர்கள் ஆறுதல் அடையும் வண்ணம் உரிய முடிவினை எடுத்து அறிவிக்க வேண்டும் என்று வலியுறுத்துகிறேன்.வட்டி விகிதம் குறைப்பு
கேள்வி:– சிறுசேமிப்பு போன்ற திட்டங்களில் முதலீடு செய்பவர்களுக்கு வழங்கப்பட்டு வந்த வட்டி விகிதத்தை மத்திய அரசு குறைத்திருப்பதைப்பற்றி?.பதில்:– பப்ளிக் பிராவிடண்ட் பண்ட் எனப்படும் பொது நிவாரண நிதிக்கு இதுவரை வட்டி 8.7 சதவீதம் என்று இருந்தது, தற்போது 8.1 சதவீதமாகக் குறைக்கப்பட்டுள்ளது. மூத்த குடிமக்களுக்கான சேமிப்புத் திட்டத்திற்கு இதுவரை 9.3 சதவீதம் என்று வழங்கப்பட்டு வந்த வட்டி விகிதம் தற்போது 8.6 சதவீதமாகக் குறைக்கப்பட்டுள்ளது. ‘சுகன்ய சம்ருதி திட்டம்’ எனப்படும் ‘தங்க மகள்’ திட்டத்திற்கு இதுவரை 9.2 சதவீதம் என்றிருந்த வட்டி விகிதம் 8.6 சதவீதமாகக் குறைக்கப்பட்டுள்ளது. ‘கிசான் விகாஸ் பத்திரம்’ எனப்படும் விவசாயிகளுக்கான சேமிப்புத் திட்டத்திற்கு இதுவரை 8.7 சதவீதமாக இருந்துவந்த வட்டிவிகிதம் 7.8 சதவீதமாகக் குறைக்கப்பட்டுள்ளது.தேசிய சிறு சேமிப்பு திட்டத்தில் (ஐந்தாண்டுகள்) செய்யப்படும் முதலீடுகளுக்கு இதுவரை 8.5 சதவீதமாக இருந்த வட்டி விகிதம் 8.1 சதவீதமாகக் குறைக்கப்பட்டுள்ளது. இதைப் போலவே அஞ்சல் நிலையங்களில் செய்யப்படும் வைப்பு நிதிகளுக்கான வட்டி விகிதங்களும் குறைக்கப்பட்டுள்ளன. இந்தச் சேமிப்புத் திட்டங்கள் அனைத்தும் நீண்ட நெடுங்காலமாக நடைமுறையில் இருந்து வந்தவையாகும். இந்தச் சேமிப்புத் திட்டங்களை அறிமுகம் செய்த தன் நோக்கமே; ஏழை எளிய, நடுத்தர வர்க்கத்தைச் சார்ந்த மக்கள் சேமிக்கும் பழக்கத்தை ஏற்படுத்திக்கொள்ள வேண்டும் என்பதுதான். இந்தச் சேமிப்புத் திட்டங்களுக்கான வட்டியைக் குறைப்பதால், இத்தனைக் காலமும் சேமிக்கும் பழக்கத்தை வளர்த்துக் கொண்டிருந்த ஏழையெளிய நடுத்தர வர்க்கத்தினரின் ஆர்வம் குறையும். அதனால் இழப்பு அவர்களுக்கு மட்டுமல்லாமல், வளர்ந்து வரும் பொருளாதாரமான நமது இந்திய நாட்டிற்கும் பெரும் இழப்பு ஏற்படும்.பெயர் மாற்றம்
கேள்வி:– நெய்வேலி பழுப்பு நிலக்கரி நிறுவனத்தின் பெயரை, ‘‘என்.எல்.சி. இந்தியா லிமிடெட்’’ என்று மாற்றுவதற்கு மத்திய அரசு முடிவு செய்திருப்பது பற்றி?.பதில்:– மத்திய பா.ஜ.க. அரசின் தேவையில்லாத வேலைகளில் இதுவும் ஒன்று. நிறைவேற்ற வேண்டிய ஆக்கப்பூர்வமான பணிகள் எவ்வளவோ இருக்க, வீண்வம்பினை விலைக்கு வாங்குகின்ற வேலையாகத்தான் இதுவும் இருக்க முடியும். எத்தனையோ ஆண்டு காலமாக ‘‘நெய்வேலி’’ என்ற அடைமொழியோடு அழைக்கப்பட்டு வந்த இந்த நிறுவனத்தின் அழகான தமிழ்ப் பெயரை மாற்றுவதை தமிழ்நாட்டு மக்கள் ஏற்றுக்கொள்ளமாட்டார்கள். இந்தப் பெயரை மாற்றுவதற்கு, அங்கே பணியாற்றும் தொழிலாளர்களின் ஒப்புதல் நிச்சயமாகக் கிடைக்காது என்றே நான் நம்புகிறேன். கல்லக்குடி என்ற தமிழ்ப் பெயரை, ‘‘டால்மியாபுரம்’’ என்று பெயர் மாற்ற முயற்சித்ததைப் போன்ற பிரச்சினைதான் இதுவும். எனவே மத்திய அரசு, குறிப்பாக பிரதமர், தேவையில்லாத இந்த முயற்சியில் ஈடுபட வேண்டாம் என்று தி.மு.க. சார்பில் கேட்டுக்கொள்கிறேன்.வியாபாரிகள் சிரமம்
கேள்வி:– வரும் பொதுத்தேர்தலையொட்டி, பண நடமாட்டத்தைக் கவனிக்கிறோம் என்ற பெயரால், பறக்கும் படையினர், வணிகத்துக்காகப் பணம் எடுத்துச் செல்கின்ற வியாபாரிகளை எல்லாம் சிரமப்படுத்துவதாக ஒரு செய்தி வந்துள்ளதே?.பதில்:– இந்தப் பிரச்சினை குறித்து தமிழ்நாடு வணிகர் சங்கங்களின் பேரமைப்புத் தலைவர் விக்கிரமராஜா, தமிழகத் தலைமைத் தேர்தல் அதிகாரியை நேரில் சந்தித்து முறையிட்டுக் கொண்டிருக்கிறார். பறக்கும் படையினர், சோதனையின்போது, சிறிய, நடுத்தர வணிகர்கள் கொள்முதலுக்குக் கொண்டு செல்லும் பணம், பொதுமக்கள் சுபகாரிய நிகழ்ச்சிகள் மற்றும் மருத்துவ சிகிச்சைக்காகக் கொண்டு செல்லும் பணம் ஆகியவற்றைப் பறிமுதல் செய்கிறார்களாம். உரிய ஆவணங்களைக் காட்டிய பிறகும், பணத்தைத் திருப்பிக்கொடுக்க அலைய விடுகிறார்களாம். தேர்தலுக்காகப் பணம் எடுத்துச் செல்பவர்கள் காவல்துறை வண்டிகளிலும், ஆம்புலன்ஸ் வண்டிகளிலும் ஏராளமான பணத்தை எடுத்துச் செல்வதை இந்தப் பறக்கும் படையினர் கண்டுகொள்வது இல்லையாம். எனவே தேர்தல் அதிகாரிகள் இந்தப் பிரச்சினையில் நியாயமாகவும், நேர்மையாகவும் நடந்துகொள்ள வேண்டும் என்று அனைத்துத் தரப்பினரும் எதிர்பார்க்கிறார்கள்.பல்கலைக்கழக மானியக்குழு
கேள்வி:– செம்மொழிகளாக அறிவிக்கப்பட்டுள்ள தமிழ், கன்னடம், மலையாளம், ஒரியா ஆகியவற்றுக்கு மத்தியப் பல்கலைக்கழகங்களில் ஆய்வு இருக்கை அமைக்க பல்கலைக்கழக மானியக் குழு (யு.ஜி.சி.) முடிவு செய்துள்ளதாமே?.பதில்:– தமிழுக்கான இந்த இருக்கை திருவாரூரில் உள்ள மத்தியப் பல்கலைக்கழகத்தில் அமைக்கப்பட உள்ளது. ஒவ்வொரு இருக்கையும் ஆண்டுக்கு ஒன்றரைக் கோடி ரூபாய் செலவில் அமையும். இருக்கைக்கான நிதியை ஐந்தாண்டுகளுக்கு தொடர்ந்து யு.ஜி.சி. வழங்கும். தாமதமாகிவிட்டாலும், இந்த முடிவு வரவேற்கத்தக்கதே.காலி பணியிடம்
கேள்வி:– காவல் துறையில் நிரப்பப்படாமல் ஏராளமான பணி இடங்கள் காலியாக உள்ளதாகக் கூறப்படுகிறதே?.பதில்:– எந்தத் துறையில் எத்தனைக் காலிப் பணியிடங்கள் இருந்தால் நமக்கென்ன; காலியாக இருந்த தமது பைகளை நிரப்பிக்கொண்டால் போதும் என்ற கவலையில் அல்லவா ஆட்சியாளர்கள் காலத்தைக் கழித்து விட்டார்கள்.மீனவர்களை மீட்க கோரிக்கை
கேள்வி:– குவைத்தில் தவிக்கும் 11 மீனவர்களை மீட்க வேண்டும் என்ற கோரிக்கை எழுந்துள்ளதே?.பதில்:– மத்திய அரசு உரிய முறையில் குவைத் அரசோடு பேசி, 11 மீனவர்களும் உடனடியாகத் தாயகம் திரும்பிட வழிவகை காண வேண்டும் என்று வலியுறுத்திக் கேட்டுக்கொள்கிறேன்.  இவ்வாறு கருணாநிதி கூறியுள்ளார்.</description>
</news>
