<news>
<headline>துண்டு பிரசுரங்கள், சுவரொட்டிகளை அச்சிடுவது பற்றி கட்டுப்பாடுகள்; தேர்தல் ஆணையம் விளக்கம்</headline>
<description>
சென்னை, 
துண்டு பிரசுரங்கள், சுவரொட்டிகள் ஆகியவற்றை அச்சிடுவது பற்றிய கட்டுப்பாடுகள் குறித்து தேர்தல் ஆணையம் விளக்கம் அளித்துள்ளது.
கட்டுப்பாடுகள்
இதுதொடர்பாக தேர்தல் ஆணையத்தின் நடத்தை விதிமுறைகளில் கூறப்பட்டிருப்பதாவது:-
தேர்தல் தொடர்பாக துண்டு பிரசுரங்கள், சுவரொட்டிகள் ஆகியவற்றை அச்சிட்டு வெளியிடுவது தொடர்பாக 1951-ம் ஆண்டு மக்கள் பிரதிநிதித்துவ சட்டத்தின் 127-ஏ பிரிவின் கீழ் சில கட்டுப்பாடுகளை விதித்துள்ளது. அதன் விவரம் வருமாறு:-
எந்தவொரு தேர்தல் தொடர்பான துண்டு பிரசுரங்கள் அல்லது சுவரொட்டியின் முகப்புப் பகுதியில் அதனை அச்சிட்டு வெளியிடுபவர்களின் பெயர் மற்றும் முகவரி இல்லாமல் எந்தவொரு நபரும் அவற்றை அச்சிடக்கூடாது அல்லது வெளியிடக்கூடாது அல்லது அச்சிடுவதற்கு அல்லது வெளியிடுவதற்கு காரணமாக இருக்கக்கூடாது.
உறுதிமொழி
எந்தவொரு நபரும் யாதொரு தேர்தல் துண்டு பிரசுரங்கள், சுவரொட்டிகளை அச்சிடவோ அல்லது அச்சிடுவதற்கு ஏற்பாடு செய்யவோ கூடாது.
அச்சிடுபவரை அடையாளம் காண்கின்ற வகையில், அதனை வெளியிடுபவர் உறுதிமொழி ஒன்றை அளித்து, அதில் அவர் கையொப்பமிட்டு அவர் நன்கு அறிந்த இரு நபர்களால் சான்றளிக்கப்பட்டு அதனை இரட்டிப்பு படிவத்தில் அச்சிடுபவருக்கு அளிக்க வேண்டும். கணிசமான கால அளவிற்குள் அந்த ஆவணத்தை அச்சிட்ட பிறகு அச்சிட்டவருக்கு அனுப்பப்பட்டுள்ள உறுதி மொழியின் ஒரு நகலையும், ஆவணத்தின் நகல் ஒன்றுடன் சேர்த்து எந்த மாநிலத்தின் தலைநகரில் அச்சிடப்பட்டதோ அந்த தலைநகரிலுள்ள தலைமைத் தேர்தல் அதிகாரிக்கு அனுப்ப வேண்டும். அல்லது எந்த மாவட்டத்தில் அச்சிடப்பட்டதோ அந்த மாவட்ட மாஜிஸ்திரேட்டுக்கு அச்சிடுபவரால் உறுதிமொழி நகல் அனுப்பி வைக்கப்பட வேண்டும். எனவே எந்த துண்டு பிரசுரமோ அல்லது சுவரொட்டியோ அச்சிடுவதற்கு காரணமாக இருக்கக்கூடாது.
சிறை தண்டனை
ஆவணத்தை கையால் எழுதி நகல் எடுப்பதை தவிர ஆவணத்தை பல நகல்கள் எடுக்கிற எந்தவொரு செயல்முறையும் அச்சிடப்படுவதாக கருதப்பட்டு அதற்கிணங்க அந்த ஆவணத்தில் அச்சிடுபவர் பெயரை குறிப்பிட வேண்டும்.
தேர்தல் துண்டு பிரசுரம் அல்லது சுவரொட்டி என்பது தேர்தலில் போட்டியிடுகிற வேட்பாளர் அல்லது வேட்பாளர்கள் குழுவின் தேர்தல் வெற்றி வாய்ப்பை மேம்படுத்துவதற்கு அல்லது பாதிக்கும் வகையில் வினியோகிக்கப்பட்டதாக இருக்கலாம். 
இந்த விதிகளை மீறுபவர்களுக்கு குறிப்பிட்ட கால அளவிற்கு சிறை தண்டனை அல்லது அபராதம் அல்லது இரண்டும் விதிக்கப்படும். 1951-ம் ஆண்டு மக்கள் பிரதிநிதித்துவ சட்டத்தின் 77(1) பிரிவின் கீழ் வேட்பாளரின் தேர்தல் தொடர்பான விளம்பரங்களுக்கு ஏற்பட்ட செலவினை வேட்பாளரின் தேர்தல் செலவினத்தோடு சேர்க்கப்படும்.
இவ்வாறு அந்த விதிமுறைகளில் கூறப்பட்டுள்ளது.</description>
</news>
