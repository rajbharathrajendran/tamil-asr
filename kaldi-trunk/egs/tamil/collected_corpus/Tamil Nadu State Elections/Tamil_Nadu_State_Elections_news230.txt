<news>
<headline>தமிழக அரசியலில் அதிரடி திருப்பம்: 
மக்கள்நல கூட்டணியில் தே.மு.தி.க. இன்று இணையுமா?</headline>
<description>
சென்னை, தமிழக அரசியலில் அதிரடி திருப்பமாக மக்கள்நல கூட்டணியில் தே.மு.தி.க. இன்று இணையும் என்று எதிர்பார்க்கப்படுகிறது.கூட்டணிக்கு இழுக்க முயற்சிநடைபெற உள்ள தமிழக சட்டமன்ற தேர்தலில் தே.மு.தி.க.வை தங்கள் கூட்டணிக்கு இழுக்க தி.மு.க., பா.ஜ.க., மக்கள்நல கூட்டணி ஆகியவை முயற்சி செய்து வந்த நிலையில், சென்னையில் கடந்த 10-ந் தேதி நடந்த தே.மு.தி.க. மகளிர் தின பொதுக்கூட்டத்தில் பேசிய விஜயகாந்த், ‘‘சட்டமன்ற தேர்தலில் தே.மு.தி.க. தனித்து போட்டி’’ என்று அறிவித்துவிட்டார். தே.மு.தி.க. தன்னுடைய நிலைப்பாட்டை தெளிவாக தெரிவித்த பிறகும், தி.மு.க., பா.ஜ.க., மக்கள்நல கூட்டணியை சேர்ந்த தலைவர்கள், தங்கள் கூட்டணிக்கு அழைப்பு விடுத்துக்கொண்டே இருந்தனர். தலைவர்கள் கருத்துசென்னையில் நேற்று முன்தினம் நடந்த தி.மு.க. மாவட்ட செயலாளர்கள் கூட்டத்தில் பங்கேற்ற அக்கட்சியின் தலைவர் கருணாநிதி, பின்னர் பேட்டியளிக்கும்போது, ‘‘தி.மு.க. கூட்டணிக்கு தே.மு.தி.க. வரலாம்; இன்னும் நம்பிக்கையை இழக்கவில்லை’’ என்று தெரிவித்தார். பா.ஜ.க. மாநில தலைவர் டாக்டர் தமிழிசை சவுந்தரராஜன், சென்னை விமான நிலையத்தில் வைத்து கடந்த 2 நாட்களுக்கு முன்பு பேட்டியளித்தபோது, ‘‘தே.மு.தி.க. தலைவர் விஜயகாந்துடன் தேர்தல் கூட்டணி குறித்து பேசுவோம். ஆனால், கூட்டணிக்கு வர கட்டாயப்படுத்த மாட்டோம்’’ என்று தெரிவித்தார். சென்னையில் நேற்று முன்தினம் நடந்த ஆர்ப்பாட்டத்தில் பேசிய மக்கள்நல கூட்டணி ஒருங்கிணைப்பாளர் வைகோ, ‘‘மக்கள்நல கூட்டணியில் விஜயகாந்த் கைகோர்க்க இருக்கிறார்’’ என்று நம்பிக்கையுடன் தெரிவித்தார். முக்கிய நிர்வாகிகளுடன் ஆலோசனைதே.மு.தி.க. தனித்து போட்டி என்று அறிவித்த பிறகும், தி.மு.க., பா.ஜ.க., மக்கள்நல கூட்டணி ஆகியவை தங்கள் கூட்டணிக்கு அழைப்பு விடுத்துக்கொண்டிருந்தது அரசியல் வட்டாரத்தில் ஆச்சரியத்தை ஏற்படுத்தியது. ஆனால், தே.மு.தி.க. தேர்தல் அறிக்கையை வெளியிட்டு விஜயகாந்த் பேசும்போது, ‘‘அ.தி.மு.க. - தி.மு.க.வுக்கு யாரும் வாக்களிக்காதீர்கள்’’ என்று அதிரடியாக கூறினார். அவரது இந்த பேச்சால், பா.ஜ.க. அல்லது மக்கள்நல கூட்டணியில் தே.மு.தி.க. இணையும் என்று எதிர்பார்க்கப்பட்டது. இந்த நிலையில், தே.மு.தி.க. தலைவர் விஜயகாந்த் தங்கள் கட்சியின் முக்கிய நிர்வாகிகளை நேற்று முன்தினம் அழைத்து பேசினார். அப்போது, தனித்து போட்டி என்ற நிலையை மாற்றிக்கொள்ளலாமா? என்று கருத்து கேட்டார். தே.மு.தி.க. முடிவுஇதைத்தொடர்ந்து மக்கள்நல கூட்டணியில் தே.மு.தி.க. இணைவது உறுதியாகியுள்ளதாக கூறப்படுகிறது. இதைத்தொடர்ந்து பங்குனி உத்திரமான இன்று (புதன்கிழமை) மக்கள்நல கூட்டணி தலைவர்கள் வைகோ, ஜி.ராமகிருஷ்ணன், இரா.முத்தரசன், தொல்.திருமாவளவன் ஆகியோர் தே.மு.தி.க. தலைவர் விஜயகாந்தை சந்தித்து பேசுகின்றனர். கோயம்பேட்டில் உள்ள தே.மு.தி.க. அலுவலகத்தில் நடைபெறும் இந்த சந்திப்பின் முடிவில் கூட்டணி அறிவிப்பை வெளியிட இருக்கின்றனர்.</description>
</news>
