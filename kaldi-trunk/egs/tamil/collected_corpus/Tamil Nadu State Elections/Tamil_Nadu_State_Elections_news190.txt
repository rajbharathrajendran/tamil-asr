<news>
<headline>சிறுதாவூர் பங்களா அருகே கண்டெய்னர் லாரிகள் குற்றச்சாட்டு உண்மையா என்பதை கண்டறிய விசாரணை; தலைமை தேர்தல் அதிகாரி பேட்டி</headline>
<description>
சென்னை,சிறுதாவூர் பங்களா அருகே கண்டெய்னர் லாரிகள் நிறுத்திவைக்கப்பட்டிருந்தது தொடர்பான குற்றச்சாட்டு உண்மையா என்று விசாரணை நடத்தப்படும் என தலைமை தேர்தல் அதிகாரி தெரிவித்தார்.இதுகுறித்து நிருபர்களுக்கு ராஜேஷ் லக்கானி அளித்த பேட்டி வருமாறு:–கண்டெய்னர் விவகாரம்
சிறுதாவூர் பகுதியில் உள்ள பங்களா ஒன்றின் அருகே கண்டெய்னர் லாரிகள் நிறுத்தி வைக்கப்பட்டிருப்பது பற்றி சில குற்றச்சாட்டுகளைக் கூறி ம.தி.மு.க. உள்பட அரசியல் கட்சிகள் கொடுத்துள்ள புகார் குறித்து கேட்கிறீர்கள்.இதுசம்பந்தமாக விசாரணை நடத்தப்படும். குற்றச்சாட்டில் உண்மை இருக்கிறதா என்பது கண்டறியப்பட்டு, அதில் உண்மை இருந்தால் நடவடிக்கை எடுக்கப்படும். இதை மாவட்ட கலெக்டர் மூலமாகத்தான் விசாரிக்க வேண்டும் என்பது அல்ல. வேறு வழிகளிலும் விசாரணை நடத்த முடியும்.3 நாளில் பதில்
பொதுவாக இந்திய தேர்தல் கமிஷனுக்கும் இதுபோன்ற புகார்கள் அனுப்பிவைக்கப்படுகின்றன. அங்கிருந்து அவை எனக்கு அனுப்பிவைக்கப்படுகின்றன. அங்கிருந்து அனுப்பப்படும் புகார்களுக்கு 3 நாட்களுக்குள் நான் பதில் அளிக்க வேண்டும். அதன்படி, தேர்தல் கமிஷனுக்கு 3 நாட்களுக்குள் பதில் அளிப்பேன்.அரசியல் கட்சிகளின் பொதுக்கூட்டங்களில் மின்சாரம் திருடப்படுவது குறித்து ஆதாரங்களுடன் புகார் கொடுத்தால் நடவடிக்கை எடுக்கப்படும்.டெல்லி பயணம்
தமிழகத்தில் நடைபெறவுள்ள தேர்தல் பணிகள் தொடர்பான முன்னேற்பாடுகள் குறித்து அறிவதற்காக இந்திய தேர்தல் கமிஷனின் துணை கமிஷனர் அழைப்பு விடுத்துள்ளார். எனவே 31–ந் தேதி (இன்று) டெல்லிக்கு செல்கிறேன். இதுசம்பந்தமாகவும், வேறு சில முக்கிய பிரச்சினைகள் சம்பந்தமாகவும் டெல்லியில் துணை கமிஷனருடன் ஆலோசனை நடத்தப்படும்.இந்திய தேர்தல் கமிஷனில் இருந்து அதிகாரிகள் இந்த வாரம் வருவதாக எதிர்பார்க்கப்பட்டது. ஆனால் இதுவரை வரவில்லை.கலெக்டர் விளக்கம்
நாமக்கல் மாவட்டத்தில் ஒரு வீட்டில் இருந்து பண மூட்டை எடுக்கப்பட்டதாக கூறப்பட்ட விவகாரம் குறித்து அந்த மாவட்ட கலெக்டர் அறிக்கை அனுப்பி இருக்கிறார். அதில், அப்படி ஒரு சம்பவமே நடக்கவில்லை என்று கூறியிருக்கிறார்.திருச்சி பொன்மலை அருகே பணத்தைக் கட்ட பயன்படுத்தப்படும் பேப்பர்கள் சிதறிக் கிடந்த சம்பவம் தொடர்பாகவும் அந்த மாவட்ட கலெக்டரிடம் விளக்கம் கேட்டிருக்கிறேன்.மருந்து கொள்முதல், அலுவலர்களின் பதவி உயர்வு போன்ற விவகாரங்கள் தொடர்பாக நாளொன்றுக்கு தமிழக அரசிடம் நூற்றுக்கும் மேற்பட்ட கோப்புகள் வருகின்றன. சில விஷயங்களில் தேர்தல் நடத்தை விதிகளில் தளர்வு கோரப்பட்டுள்ளது. இதுபற்றி தலைமைச் செயலாளர் ஞானதேசிகனுடன் ஆலோசனை நடத்தி இருக்கிறேன்.தி.மு.க. புகார்
தி.மு.க. தரப்பில் கொடுக்கப்பட்ட புகாரில், ஆட்டோ பெர்மிட் வழங்குவது கடந்த ஆண்டு நிறுத்தி வைக்கப்பட்டது. ஆனால் அதை தற்போது ஆளும் கட்சி வழங்குவதாக கூறப்பட்டுள்ளது. இந்த புகார் உண்மை என்றால், அது தவறான செயலாகும்.  இவ்வாறு அவர் கூறினார்.</description>
</news>
