<news>
<headline>தமிழக சட்டசபைக்கு மே 16–ந் தேதி வாக்குப்பதிவு; பிரதமர் மோடி, ஜெயலலிதா, கருணாநிதி உள்ளிட்ட தலைவர்கள் பிரசாரத்துக்கு பாதுகாப்பு. போலீஸ் அதிகாரிகள்; சென்னையில் உயர் போலீஸ் அதிகாரிகள் ஆலோசனை</headline>
<description>
சென்னை,தமிழக சட்டசபை தேர்தல் வருகிற மே 16–ந் தேதி நடைபெற உள்ளது.கட்சிகள் தீவிரம்
இதற்கான வேட்புமனு தாக்கல் ஏப்ரல் 22–ந் தேதி தொடங்குகிறது. கூட்டணிகள் கிட்டத்தட்ட முடிவாகிவிட்டன.தேர்தல் தேதி நெருங்கி வருவதால் அ.தி.மு.க., தி.மு.க., தே.மு.தி.க. உள்ளிட்ட முக்கிய கட்சிகள் வேட்பாளர் பட்டியல் தயாரிக்கும் பணியில் தீவிரமாக இறங்கி உள்ளன. பாரதீய ஜனதா முதல் கட்டமாக 54 தொகுதிகளுக்கான வேட்பாளர்கள் பட்டியலை வெளியிட்டு இருக்கிறது.தலைவர்கள் பிரசாரம்
ஏப்ரல் முதல் வாரத்தில் இருந்து அனைத்து அரசியல் கட்சி தலைவர்களும் தேர்தல் பிரசாரத்தில் ஈடுபடுவார்கள் என்று தெரிகிறது.முதல்–அமைச்சர் ஜெயலலிதா, தி.மு.க. தலைவர் கருணாநிதி, பொருளாளர் மு.க.ஸ்டாலின், தே.மு.தி.க. தலைவர் விஜயகாந்த் உள்ளிட்ட முக்கிய தலைவர்கள் தேர்தல் பிரசாரம் செய்ய இருக்கிறார்கள்.பாரதீய ஜனதா வேட்பாளர்களை ஆதரித்து பிரசாரம் செய்ய பிரதமர் மோடி வர இருக்கிறார். காங்கிரஸ் தரப்பில் அக்கட்சியின் தலைவர் சோனியாகாந்தி, துணைத்தலைவர் ராகுல்காந்தி ஆகியோரும் தமிழகத்தில் தேர்தல் பிரசாரம் செய்வார்கள் என்று தெரிகிறது. கம்யூனிஸ்டு தலைவர்களும் பிரசாரத்தில் ஈடுபட உள்ளனர்.பாதுகாப்பு பற்றி ஆலோசனை
தேர்தல் பிரசாரத்தில் ஈடுபடும் தலைவர்களுக்கும், அவர்களுடைய பிரசார கூட்டங்களுக்கும் பலத்த பாதுகாப்பு ஏற்பாடுகளை செய்ய போலீசார் திட்டமிட்டு உள்ளனர். இதுதொடர்பாக சென்னையில் உள்ள டி.ஜி.பி. அலுவலகத்தில் உயர் போலீஸ் அதிகாரிகளின் ஆலோசனை கூட்டம் நடந்தது.தமிழக சட்டம் மற்றும் ஒழுங்கு கூடுதல் போலீஸ் டி.ஜி.பி. திரிபாதி தலைமையில் நடந்த இந்த கூட்டத்தில் சென்னை உள்பட தமிழகம் முழுவதும் உள்ள உயர் போலீஸ் அதிகாரிகள் கலந்து கொண்டனர். தேர்தல் பிரசாரத்தில் ஈடுபடும் தலைவர்களுக்கு உரிய பாதுகாப்பை அளிக்க என்னென்ன ஏற்பாடுகளை செய்வது என்பது குறித்து இந்த கூட்டத்தில் விரிவாக ஆலோசிக்கப்பட்டது.இந்த கூட்டம் முடிந்தவுடன் சென்னை போலீஸ் கமிஷனர் அலுவலகத்தில் கமிஷனர் டி.கே.ராஜேந்திரன் தலைமையில் உயர் அதிகாரிகளின் ஆலோசனை கூட்டம் நடைபெற்றது.துணை ராணுவப்படையினர்
தேர்தல் பாதுகாப்புக்காக சென்னை நகருக்கு முதற்கட்டமாக 24 கம்பெனி (ஒரு கம்பெனியில் அதிகபட்சமாக 100 பேர் வரை இருப்பார்கள்) துணை ராணுவப்படை வீரர்கள் அனுப்பிவைக்கப்பட உள்ளனர். மேலும் கூடுதலாக துணை ராணுவப்படை வீரர்களை சென்னைக்கு அனுப்பிவைக்குமாறு தேர்தல் கமிஷனிடம் சென்னை போலீஸ் தரப்பில் கேட்கப்பட்டுள்ளதாக கூறப்படுகிறது.தமிழக தேர்தல் பாதுகாப்பு பணிக்காக கர்நாடகம், ஆந்திரா, தெலுங்கானா போன்ற வெளிமாநில போலீசாரும் அழைக்கப்பட இருப்பதாக தேர்தல் கமிஷன் வட்டாரங்கள் தெரிவித்தன.</description>
</news>
