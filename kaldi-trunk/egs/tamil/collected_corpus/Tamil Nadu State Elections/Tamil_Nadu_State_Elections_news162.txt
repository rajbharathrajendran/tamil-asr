<news>
<headline>மக்கள் நல கூட்டணியில் முதல் கட்ட தொகுதி பங்கீடு பேச்சுவார்த்தை; சுமுகமாக நடந்து முடிந்ததாக தலைவர்கள் தகவல்</headline>
<description>
சென்னை, 
மக்கள் நல கூட்டணியில் அங்கம் வகிக்கும் கட்சி தலைவர்களிடையே முதல் கட்ட தொகுதி பங்கீடு பேச்சுவார்த்தை நேற்று நடந்தது. சுமுகமாக நடந்து முடிந்ததாக கட்சி தலைவர்கள் தெரிவித்தனர்.
தொகுதி பங்கீடு
தே.மு.தி.க.வும், மக்கள் நல கூட்டணியும் கடந்த மாதம் 23-ந்தேதி ஒன்றாக இணைந்தன. இந்த கூட்டணியின் முதல்-அமைச்சர் வேட்பாளராக விஜயகாந்தும், ஒருங்கிணைப்பாளராக வைகோவும் நியமிக்கப்பட்டனர்.
ஒன்றாக இணைந்த அன்றைய நாளிலேயே தொகுதி உடன்பாடு ஒப்பந்தம் செய்யப்பட்டது. அதில் தே.மு.தி.க.வுக்கு 124 தொகுதிகளும், மக்கள்நல கூட்டணியில் அங்கம் வகிக்கும் கட்சி தலைவர்களுக்கு 110 தொகுதிகளும் என ஒதுக்கப்பட்டது.
இந்த நிலையில், மக்கள்நல கூட்டணிக்கு ஒதுக்கப்பட்ட 110 தொகுதிகளில் யார் யாருக்கு எத்தனை தொகுதிகள் என்பது குறித்து பேசுவதற்காக, கூட்டணியில் உள்ள கட்சி தலைவர்கள் நேற்று ம.தி.மு.க. தலைமை அலுவலகமாக தாயகத்தில் ஒன்று கூடினார்கள்.
கூட்டணி கட்சி தலைவர்கள்
இதில், மக்கள்நல கூட்டணியில் அங்கம் வகிக்கும் கட்சி தலைவர்களான ம.தி.மு.க. பொதுச்செயலாளர் வைகோ, விடுதலை சிறுத்தைகள் கட்சி தலைவர் தொல்.திருமாவளவன், இந்திய கம்யூனிஸ்டு கட்சியின் மாநில செயலாளர் முத்தரசன், மார்க்சிஸ்ட் கம்யூனிஸ்டு கட்சியின் மாநில செயலாளர் ஜி.ராமகிருஷ்ணன் ஆகியோர் கலந்து கொண்டனர்.
காலை தொடங்கிய இந்த பேச்சு வார்த்தை, மதியம் 12 மணி வரை நடைபெற்றது. பேச்சுவார்த்தை முடிந்து கூட்டணியில் உள்ள கட்சி தலைவர்கள் ஒவ்வொருவராக வெளியே வந்தனர். முதலில் வைகோ வெளியே வந்தார். அவரைத்தொடர்ந்து தொல்.திருமாவளவன், ஜி.ராமகிருஷ்ணன், முத்தரசன் ஆகியோர் வெளியே வந்தனர். அதில், ஜி.ராமகிருஷ்ணன் உடனே காரில் ஏறி புறப்பட்டு சென்றார்.
சுமுகமாக நடந்தது
ஆனால் தொல்.திருமாவளவனும், முத்தரசனும் ம.தி.மு.க. அலுவலகத்தின் நுழைவுவாயில் பகுதியில் 10 நிமிடங்களுக்கு மேல் நின்று பேசிக்கொண்டு இருந்தனர். அதன்பின்னர், இருவரும் அவரவருடைய காரில் தனித்தனியாக புறப்பட்டு சென்றனர்.
முன்னதாக, விடுதலை சிறுத்தைகள் கட்சி தலைவர் தொல்.திருமாவளவன் நிருபர்களிடம் கூறும்போது, ‘மக்கள்நல கூட்டணி சார்பில் மதுரையில் நடத்தப்பட்ட மாநாட்டை விட வருகிற 10-ந்தேதி தே.மு.தி.க.-மக்கள்நல கூட்டணி சார்பில் நடத்தப்பட இருக்கும் தேர்தல் சிறப்பு மாநாடு இருக்க வேண்டும் என்பதற்காக, அதற்கான செயல்திட்டங்கள் என்ன? எப்படி நடத்துவது? என்பது குறித்து ஆலோசனை நடத்தினோம். நாளை (இன்று) மீண்டும் தொகுதி பங்கீடு குறித்து பேச்சுவார்த்தை நடத்த இருக்கிறோம்’ என்றார்.
அதைத்தொடர்ந்து, இதுகுறித்து இந்திய கம்யூனிஸ்டு கட்சியின் மாநில செயலாளர் முத்தரசன் கூறும்போது, ‘மக்கள்நல கூட்டணி கட்சி தலைவர்களிடையே முதல்கட்ட தொகுதி பங்கீடு பேச்சுவார்த்தை இன்று (நேற்று) சுமுகமாக நடந்து முடிந்துள்ளது. நாளை(இன்று) மீண்டும் பேச்சுவார்த்தை நடக்கும். இந்த பேச்சுவார்த்தை முடிந்த பிறகு, தே.மு.தி.க.வுடன் நாங்கள் கலந்து ஆலோசித்து யார், யாருக்கு எந்தெந்த தொகுதிகள் என்பதை இறுதி செய்வோம்’ என்றார்.</description>
</news>
