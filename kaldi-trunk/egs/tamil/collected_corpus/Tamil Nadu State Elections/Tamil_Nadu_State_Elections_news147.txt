<news>
<headline>பிரதமர் மோடி மீது மக்களுக்கு நம்பிக்கை இருப்பதால் தமிழகத்தில் பா.ஜனதா வெற்றி பெறுவது உறுதி; மத்திய மந்திரி வெங்கையா நாயுடு பேச்சு</headline>
<description>
கோவை, 
பிரதமர் மோடி மீது மக்களுக்கு நம்பிக்கை இருப்பதால் தமிழகத்தில் பா.ஜனதா வெற்றி பெறுவது உறுதி என்று மத்திய மந்திரி வெங்கையா நாயுடு பேசினார். 
வேட்பாளர்கள் அறிமுக கூட்டம்
கோவை, திருப்பூர் மற்றும் ஈரோடு மாவட்டங்களில் உள்ள 8 தொகுதிகளில் பா.ஜனதா சார்பில் போட்டியிடும் வேட்பாளர்களின் அறிமுக கூட்டம் கோவையில் நடந்தது.
இதில் வானதி சீனிவாசன் (கோவை தெற்கு), சி.ஆர்.நந்தகுமார் (சிங்காநல்லூர்), மோகன் மந்திராசலம் (சூலூர்), பாயிண்ட் மணி (திருப்பூர் தெற்கு), சின்னசாமி (திருப்பூர் வடக்கு), உஷாதேவி (காங்கயம்), என்.பி.பழனிசாமி (ஈரோடு மேற்கு), ராஜேஷ்குமார் (ஈரோடு கிழக்கு) ஆகிய தொகுதிகளின் போட்டியிடும் வேட்பாளர்களை மத்திய மந்திரி வெங்கையா நாயுடு அறிமுகம் செய்து வைத்து பேசினார். அப்போது அவர் கூறியதாவது:-
முன்னேறி வருகிறது
பிரதமராக நரேந்திரமோடி பொறுப்பேற்ற பின்னர் இந்தியா அனைத்துத்துறையிலும் வேகமாக முன்னேறி வருகிறது. பல நாடுகள் பொருளாதாரத்தில் வீழ்ச்சி அடைந்தபோதும், நமது நாடு வீழ்ச்சி அடையவில்லை. முன்னேற்றம்தான் கண்டு வருகிறது. காங்கிரஸ் கட்சி ஏழை-எளிய மக்களுக்கு எதையும் செய்யவில்லை. அவர்கள் முதலாளிகளுக்குதான் உதவி செய்தனர்.
மத்திய அரசு அனைத்து செயல்பாடுகளிலும் வெளிப்படையாக உள்ளது. லஞ்சம், ஊழல் இல்லாமல் பிரதமர் மோடி ஆட்சி செய்து வருகிறார். மேலும் ரூ.10 லட்சத்துக்கும் மேல் வருமானம் உள்ளவர்கள் கியாஸ் மானியத்தை விட்டுக்கொடுக்க வேண்டும் என்று கூறி இருந்தார். அதை ஏற்று 93 லட்சம் பேர் கியாஸ் மானியத்தை விட்டுக்கொடுத்து உள்ளனர்.
இலவச கியாஸ் இணைப்பு 
ஏழை எளிய பெண்கள் வீட்டில் அடுப்பு எரிவதற்காக மோடி 5 கோடி பெண்களுக்கு இலவச கியாஸ் இணைப்பு வழங்க உள்ளார். அதுபோன்று ஏழை-எளிய மக்கள் வாழ்க்கையில் முன்னேற பல்வேறு காப்பீடு திட்டத்தையும் அறிவித்து இருக்கிறார்.
மத்திய அரசின் திட்டங்கள் ஏழை மக்களை முழுமையாக சென்றடைய வேண்டும் என்பதற்காக அனைவருக்கும் வங்கி கணக்கு திட்டத்தை பிரதமர் தொடங்கினார். அதில் 23.5 கோடி பேர் கணக்கு தொடங்கினார்கள். அதில் 10.2 கோடி ஏழை-எளிய பெண்கள் ஆவார்கள். இந்த திட்டத்தின் மூலம் மத்திய அரசின் உதவிகள் அனைத்தும் ஏழை-எளிய மக்களை எளிதாக சென்றடைந்து வருகிறது. 
வெற்றி பெறுவது உறுதி
தமிழகத்தில் கடந்த 50 ஆண்டுகளாக அ.தி.மு.க.-தி.மு.க. மாறி மாறி ஆட்சி செய்து வருகிறது. இந்த கட்சிகள் மீது மக்களுக்கு வெறுப்பு ஏற்பட்டு விட்டது. இதனால் மக்கள் மத்தியில் மாற்றம் ஏற்பட்டு உள்ளது. அவர்கள் தேசிய கட்சி ஆட்சிக்கு வர வேண்டும் என்று எதிர்பார்க்கிறார்கள். கடந்த 22 மாத ஆட்சியில் மோடி மீதும், மத்திய மந்திரிகள் மீதும் எவ்வித குற்றச்சாட்டும் இல்லை.
குறிப்பாக இளைஞர்கள் மற்றும் தமிழக மக்களுக்கு பிரதமர் மோடி நம்பிக்கை இருக்கிறது. எனவே இந்த தேர்தலில் பா.ஜனதா வெற்றி பெறுவது உறுதி. நாங்கள் ஆட்சி அமைத்தால், மத்திய அரசின் அனைத்து திட்டங்களும் தமிழகத்துக்கு எளிதாக கிடைக்கும். எனவே தேசிய கட்சியான பா.ஜனதாவுக்கு தமிழக மக்கள் வாய்ப்பு கொடுக்க வேண்டும்.
இவ்வாறு மத்திய மந்திரி வெங்கையா நாயுடு பேசினார்.</description>
</news>
