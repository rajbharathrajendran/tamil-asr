<news>
<headline>பிரசாரத்திற்கு விசேஷ வாகனம் தயார்: சென்னை தீவுத்திடல் பொதுக்கூட்டத்தில் 9–ந்தேதி ஜெயலலிதா பேசுகிறார் 21 அ.தி.மு.க. வேட்பாளர்கள் அறிமுகம்; தேர்தல் அறிக்கையும் வெளியாக வாய்ப்பு</headline>
<description>
சென்னை,
சென்னை தீவுத்திடலில் 9–ந்தேதி (சனிக்கிழமை) நடைபெறும் பொதுக்கூட்டத்தில் அ.தி.மு.க. பொதுச்செயலாளரும், முதல்–அமைச்சருமான ஜெயலலிதா பேசுகிறார். அப்போது, அக்கட்சியின் 21 வேட்பாளர்கள் அறிமுகம் செய்யப்பட இருக்கின்றனர். தேர்தல் அறிக்கையும் வெளியாக வாய்ப்பு இருக்கிறது.பொதுக்கூட்டம்
எதிர்வரும் சட்டமன்ற தேர்தலில் அ.தி.மு.க. 227 தொகுதிகளில் போட்டியிடுகிறது. அதன் கூட்டணி கட்சிகளுக்கு 7 தொகுதிகள் ஒதுக்கப்பட்டுள்ளது. என்றாலும், மொத்தம் உள்ள 234 தொகுதியிலும் அ.தி.மு.க. கூட்டணி ‘இரட்டை இலை’ சின்னத்திலேயே களம் இறங்குகிறது.இந்த நிலையில், அ.தி.மு.க. வேட்பாளர் பட்டியல் வெளியான 4–ந்தேதி (நேற்று முன்தினம்) மாலையே தேர்தல் பிரசார சுற்றுப்பயண அறிக்கையையும் முதல்–அமைச்சர் ஜெயலலிதா வெளியிட்டார். அதன்படி, சென்னையில் 9–ந்தேதி (சனிக்கிழமை) தேர்தல் பிரசாரத்தை தொடங்கும் முதல்–அமைச்சர் ஜெயலலிதா, தீவுத்திடலில் நடைபெறும் பிரமாண்ட பொதுக்கூட்டத்தில் பேசுகிறார்.தேர்தல் அறிக்கை வெளியாக வாய்ப்பு
மேலும், பொதுக்கூட்ட மேடையிலேயே பெரம்பூர், கொளத்தூர், வில்லிவாக்கம், திரு.வி.க. நகர் (தனி), எழும்பூர் (தனி), ராயபுரம், துறைமுகம், சேப்பாக்கம்–திருவல்லிக்கேணி, ஆயிரம்விளக்கு, அண்ணாநகர், விருகம்பாக்கம், சைதாப்பேட்டை, தியாகராயநகர், மைலாப்பூர், வேளச்சேரி, சோழிங்கநல்லூர், ஆலந்தூர், மதுரவாயல், மாதவரம், திருவொற்றியூர் ஆகிய தொகுதிகளில் போட்டியிடும் அ.தி.மு.க. வேட்பாளர்கள் அறிமுகம் செய்யப்பட உள்ளனர். மேலும், அதே மேடையில் அ.தி.மு.க. தேர்தல் அறிக்கையும் வெளியாக வாய்ப்பு இருப்பதாக தெரிகிறது.சென்னை தீவுத்திடல் பொதுக்கூட்டத்தில் முதல்–அமைச்சர் ஜெயலலிதா பேசும் நேரடி வீடியோ காட்சிகள், உடனடியாக சென்னையில் உள்ள 21 தொகுதிகளிலும் மக்கள் மத்தியில் ஒளிபரப்ப ஏற்பாடு செய்யப்பட்டுள்ளது.நேரடி ஒளிபரப்பு
இதற்காக, செயற்கைகோள் வசதியுடன் டிஜிட்டல் திரை பொருத்தப்பட்ட 75 பிரசார வேன்கள், முதல்–அமைச்சர் ஜெயலலிதாவுக்கு சொந்தமான சிறுதாவூர் பங்களாவில் வடிவமைக்கப்பட்டுள்ளன. இந்த பிரசார வேன்கள் 21 தொகுதிகளிலும் மக்கள் அதிகம் கூடும் இடங்களில் நிறுத்தப்பட்டு, ஜெயலலிதாவின் தேர்தல் பிரசார பேச்சு நேரடியாக ஒளிபரப்பு செய்யப்பட இருக்கின்றன.மேலும், முதல்–அமைச்சர் ஜெயலலிதா பயணம் செய்து பிரசாரம் மேற்கொள்வதற்கு வசதியாக பிரத்யேக வாகனமும் தயார் செய்யப்பட்டுள்ளது. வெளியூரில் வடிவமைக்கப்பட்ட இந்த சொகுசு வேன் முதல்–அமைச்சர் ஜெயலலிதா பார்வையிடுவதற்காக நேற்று சென்னை போயஸ் கார்டனில் உள்ள அவரது இல்லத்திற்கு கொண்டுவரப்பட்டது.விமான பயணம்
இந்த சொகுசு வேனில் தான் அவர் தமிழகம் முழுவதும் சென்று அ.தி.மு.க. மற்றும் கூட்டணி கட்சி வேட்பாளர்களை ஆதரித்து பிரசாரம் மேற்கொள்ள இருக்கிறார். ஒவ்வொரு ஊரிலும் நடைபெறும் பொதுக்கூட்டத்தில் ஜெயலலிதா பேசும்போது, அந்த மாவட்டம் மற்றும் அதனை சுற்றியுள்ள மாவட்டங்களில் உள்ள தொகுதியில் போட்டியிடும் அ.தி.மு.க. வேட்பாளர்கள் அறிமுகம் செய்யப்பட இருக்கின்றனர்.வெளியூர் பிரசாரத்திற்கு அ.தி.மு.க. பொதுச் செயலாளரும், முதல்–அமைச்சருமான ஜெயலலிதா ஆகாய மார்க்கமாகவே செல்ல இருக்கிறார். போக்குவரத்துக்கு இடையூறு ஏற்படக்கூடாது என்பதற்காகவே இந்த முடிவை அவர் எடுத்துள்ளார்.சூடுபிடித்த தேர்தல் களம்
பொதுக்கூட்டம் நடைபெறும் ஊர்களுக்கு சென்னையில் இருந்து ஹெலிகாப்டரில் முதல்–அமைச்சர் ஜெயலலிதா செல்ல இருக்கிறார். ஹெலிகாப்டர் இறங்கும் இடத்தில் இருந்து பொதுக்கூட்ட மேடைக்கு அவர் பிரசார வேனில் பயணிக்கிறார். வழிநெடுக மக்கள் மத்தியில் ‘இரட்டை இலை’க்கு அவர் வாக்கு சேகரித்தபடி செல்ல இருக்கிறார்.முதல்–அமைச்சர் ஜெயலலிதாவின் பிரசார பயணத்தை தொடர்ந்து, தமிழக தேர்தல் களம் சூடுபிடிக்க தொடங்கியுள்ளது.</description>
</news>
