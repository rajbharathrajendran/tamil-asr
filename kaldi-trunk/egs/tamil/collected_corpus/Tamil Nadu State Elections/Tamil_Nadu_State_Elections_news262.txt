<news>
<headline>கூட்டணி கட்சிகளுடன் அ.தி.மு.க.வில் தொகுதி பங்கீடு பேச்சு தொடங்கியது</headline>
<description>
சென்னை,கூட்டணி கட்சிகளுடன் அ.தி.மு.க. தொகுதி பங்கீடு பேச்சுவார்த்தை நேற்று தொடங்கியது. சட்டமன்ற தேர்தல் தமிழக சட்டமன்ற தேர்தல் மே மாதம் 16-ந் தேதி நடக்க இருக்கும் நிலையில், ஆளும் கட்சியான அ.தி.மு.க.வும் மற்ற கட்சிகளை போல கூட்டணி பேச்சுவார்த்தையை தொடங்கியுள்ளது. கடந்த சில நாட்களுக்கு இந்திய குடியரசு கட்சித் தலைவர் செ.கு.தமிழரசன், தமிழ்நாடு கொங்கு இளைஞர் பேரவை தலைவர் தனியரசு, அகில இந்திய பார்வர்டு பிளாக் பொதுச் செயலாளர் பி.வி.கதிரவன், இந்திய தவ்ஜீத் ஜமாத் தலைவர் எஸ்.எம்.பாக்கர், தமிழக வாழ்வுரிமை கட்சி தலைவர் தி.வேல்முருகன், தமிழ் மாநில முஸ்லிம் லீக் தலைவர் ஷேக் தாவூத், சமத்துவ மக்கள் கழக தலைவர் எர்ணாவூர் நாராயணன் ஆகிய 7 பேர் முதல்-அமைச்சர் ஜெயலலிதாவை தனித்தனியாக சந்தித்து பேசினார்கள். இந்த சந்திப்பின்போது, அமைச்சர்கள் ஆர்.வைத்திலிங்கம், எடப்பாடி பழனிச்சாமி, பி.தங்கமணி, எஸ்.பி.வேலுமணி ஆகியோர் உடன் இருந்தனர். இரட்டை இலக்க தொகுதிகள்இந்த சந்திப்புக்கு பிறகு வெளியே வந்த தமிழக வாழ்வுரிமை கட்சி தலைவர் தி.வேல்முருகன், ‘‘முதல்-அமைச்சர் ஜெயலலிதா மீண்டும் ஆட்சியமைக்க எங்கள் கட்சியின் ஆதரவை தெரிவித்துள்ளோம். நாங்கள் வலுவாக உள்ள தொகுதிகளை பட்டியலிட்டு கொடுத்துள்ளோம். அ.தி.மு.க. சார்பில் அமைக்கப்பட்ட குழுவிடம் பேச்சுவார்த்தை நடத்துமாறு முதல்-அமைச்சர் ஜெயலலிதா கூறியுள்ளார். கேட்டது கிடைக்கும் என்ற நம்பிக்கை உள்ளது. இரட்டை இலக்க எண்ணிக்கையில் தொகுதிகளை கேட்டுள்ளோம்’’ என்றார். இந்த நிலையில், சென்னை ராயப்பேட்டையில் உள்ள அ.தி.மு.க. தலைமை அலுவலகத்திற்கு நேற்று மாலை 5 மணிக்கு அமைச்சர்கள் ஆர்.வைத்திலிங்கம், எடப்பாடி பழனிச்சாமி, பி.தங்கமணி, எஸ்.பி.வேலுமணி ஆகியோர் வந்தனர். தொகுதிகள்அதன் பின்னர், சற்று நேரத்தில் தமிழக வாழ்வுரிமை கட்சி தலைவர் தி.வேல்முருகன், அவரது கட்சி நிர்வாகிகளுடன் அங்கு வந்தார். பின்னர், அ.தி.மு.க. அமைச்சர்களுடன் தொகுதி பங்கீடு குறித்து பேசினார். அப்போது, தங்களுக்கு வெற்றி வாய்ப்புள்ள தொகுதிகள் எவை என்பதையும் பட்டியலிட்டு கேட்டுள்ளார். அ.தி.மு.க. கூட்டணியில் தமிழக வாழ்வுரிமை கட்சிக்கு 11 தொகுதிகள் கேட்கப்பட்டதாக தெரிகிறது. அமைச்சர்களும், தங்களின் கருத்துகளை முதல்-அமைச்சர் ஜெயலலிதாவிடம் எடுத்து சென்று தெரிவிப்பதுடன், அடுத்த கட்ட பேச்சுவார்த்தைக்கு எப்போது வர வேண்டும் என்பதையும் தெரிவிப்பதாக கூறியுள்ளனர். அ.தி.மு.க.வில் தொகுதி பங்கீடு பேச்சுவார்த்தை தொடங்கிய நிலையில், இன்றும் (சனிக்கிழமை) கூட்டணியில் உள்ள ஒரு சில கட்சிகள் பேச்சுவார்த்தைக்கு வரும் என்று எதிர்பார்க்கப்படுகிறது. </description>
</news>
