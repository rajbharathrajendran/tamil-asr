<news>
<headline>ஆலங்குடி சட்டமன்ற தொகுதி நாம் தமிழர் கட்சி பெண் வேட்பாளர் திடீர் நீக்கம்</headline>
<description>
கீரமங்கலம், 
நாம் தமிழர் கட்சி தமிழகம் முழுவதும் தனித்து போட்டியிடும் என்று அதன் தலைமை ஒருங்கிணைப்பாளர் சீமான் அறிவித்தார்.மேலும் கடந்த மாதம் கடலூரில் 234 தொகுதிகளுக்கும் வேட்பாளர்களை அறிவித்து அவர்களை ஒரே மேடையில் அறிமுகம் செய்து வைத்தார். 
புதுக்கோட்டை மாவட்டம் ஆலங்குடி சட்டமன்ற தொகுதிக்கு பட்டதாரி பெண் மு.தமிழ்செல்வி வேட்பாளராக அறிவிக்கப்பட்டார். நேற்று முன்தினம் தேர்தல் பணிகள் குறித்து கீரமங்கலத்தில் உள்ள ஒரு தனியார் திருமண மண்டபத்தில் வேட்பாளர் தமிழ்செல்வி உள்பட கட்சி நிர்வாகிகள் ஆலோசனை கூட்டம் நடத்தி கொண்டிருந்தனர்.
அந்த நேரத்தில் ஆலங்குடி தொகுதி வேட்பாளராக அறிவிக்கப்பட்ட தமிழ்செல்வி கட்சி நிர்வாகிகளுடன் ஒருங்கிணைந்து செல்ல முடியாத காரணத்தாலும்,நீண்ட களப்பயணம் செய்ய வேண்டி இருப்பதாலும் வேட்பாளர் பொறுப்பில் இருந்து விடுவிக்கப்படுவதாக கூட்டத்தில் அறிவிக்கப்பட்டது. இதையடுத்து ஆலோசனை கூட்டம் பாதியில் ரத்து செய்யப்பட்டது.
இது குறித்து நீக்கப்பட்ட வேட்பாளர் தமிழ்செல்வி கூறும்போது, ‘‘ என்னிடம் எந்த கருத்தும் கேட்காமலும், எனக்கு தெரியாமலும் நீக்கப்பட்டதாக அறிவிக்கப்பட்டுள்ளது. ஏன் என்னை நீக்கினார்கள் என்பது பற்றி கட்சியின் தலைமை ஒருங்கிணைப்பாளர் சீமான் தான் சொல்ல வேண்டும்” என்றார்.</description>
</news>
