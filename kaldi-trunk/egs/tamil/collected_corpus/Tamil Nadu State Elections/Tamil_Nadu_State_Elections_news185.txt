<news>
<headline>தி.மு.க. கூட்டணியில் கூடுதல் தொகுதிகள் கேட்டு காங்கிரஸ் பிடிவாதம்; குலாம்நபி ஆசாத்துடன் கனிமொழி எம்.பி. தொலைபேசியில் பேச்சு</headline>
<description>
சென்னை, 
தி.மு.க. கூட்டணியில் கூடுதல் தொகுதிகள் கேட்டு காங்கிரஸ் பிடிவாதம் செய்து வரும் நிலையில், தமிழக காங்கிரஸ் தேர்தல் பொறுப்பாளர் குலாம்நபி ஆசாத்துடன் கனிமொழி எம்.பி. நேற்று தொலைபேசியில் பேசினார். 
தி.மு.க. - காங்கிரஸ் கூட்டணி
நடைபெறவுள்ள தமிழக சட்டமன்ற தேர்தலில், தி.மு.க. கூட்டணியில் காங்கிரஸ் கட்சியை இடம் பெறச் செய்வது தொடர்பாக, தி.மு.க. மகளிரணி செயலாளர் கவிஞர் கனிமொழி எம்.பி. டெல்லி சென்று காங்கிரஸ் கட்சியின் மேலிட தலைவர்களை சந்தித்து பேசினார். 
அதனைத் தொடர்ந்து, பிப்ரவரி மாதம் 13-ந் தேதி சென்னை வந்த தமிழக காங்கிரஸ் தேர்தல் பொறுப்பாளர் குலாம்நபி ஆசாத், தமிழக காங்கிரஸ் பொறுப்பாளர் முகுல் வாஸ்னிக் ஆகியோர் தி.மு.க. தலைவர் கருணாநிதியை சந்தித்து கூட்டணியை உறுதி செய்து சென்றனர். 
கருணாநிதியுடன் சந்திப்பு
கடந்த சட்டமன்ற தேர்தலில் (2011-ம் ஆண்டு) இதே தி.மு.க. கூட்டணியில் இடம்பெற்றிருந்த காங்கிரஸ் கட்சிக்கு 63 தொகுதிகள் ஒதுக்கப்பட்டிருந்தன. எனவே, இந்த முறை 80 தொகுதிகளையாவது தி.மு.க. கூட்டணியில் பெற்றுவிட வேண்டும் என்று நினைத்த காங்கிரஸ் கட்சி நிர்வாகிகள், தமிழகத்தில் வெற்றி வாய்ப்புள்ள தொகுதிகள் எவை என்பதையும் பட்டியலிடத் தொடங்கினர். 
இந்த நிலையில், அதிக தொகுதிகள் கிடைக்கும் என்ற நம்பிக்கையில், கடந்த மாதம் (மார்ச்) 25-ந் தேதி மீண்டும் சென்னை வந்த குலாம்நபி ஆசாத், முகுல் வாஸ்னிக் ஆகியோர் தி.மு.க. தலைவர் கருணாநிதியை சந்தித்து பேசினர். 
கூடுதல் தொகுதிகள் வேண்டும்
அப்போது, தி.மு.க. கூட்டணியில் காங்கிரஸ் கட்சிக்கு 20 தொகுதிகள் மட்டுமே தர முடியும் என்று திட்டவட்டமாக தெரிவிக்கப்பட்டது. அதிர்ச்சியில் உறைந்துபோன காங்கிரஸ் தலைவர்கள், கடந்த சட்டமன்ற தேர்தலை போன்று 63 தொகுதிகளையாவது கொடுங்கள் என்று கேட்டனர். தி.மு.க. பொருளாளர் மு.க.ஸ்டாலினோ, வேண்டுமானால் இறுதியாக 25 தொகுதிகள் ஒதுக்கலாம் என்று கூறிவிட்டார். 
இந்த நிலையில், கடந்த மாதம் 26-ந் தேதி டெல்லியில் அகில இந்திய காங்கிரஸ் தலைவர் சோனியாகாந்தி, துணைத்தலைவர் ராகுல்காந்தி ஆகியோரை குலாம்நபி ஆசாத், முகுல் வாஸ்னிக் ஆகியோர் சந்தித்து, தி.மு.க. கூட்டணியில் 25 இடங்கள் மட்டுமே தருவதாக கூறியதை தெரிவித்தனர். அப்போது, கூடுதல் தொகுதிகளை தி.மு.க. கூட்டணியில் பெற வேண்டும் என்று ராகுல்காந்தி தெரிவித்துள்ளார்.
ராகுல்காந்தியுடன் சந்திப்பு
இந்த நிலையில், நேற்று முன்தினம் டெல்லி சென்ற தமிழ்நாடு காங்கிரஸ் தலைவர் ஈ.வி.கே.எஸ்.இளங்கோவன், முன்னாள் தலைவர் கே.வி.தங்கபாலு, முன்னாள் மத்திய மந்திரி ப.சிதம்பரம் ஆகியோர் ராகுல்காந்தியை சந்தித்து பேசினர். 
அப்போது, ‘‘தமிழகத்தில் உள்ள 39 பாராளுமன்ற தொகுதிகளில், தொகுதிக்கு ஒரு சட்டமன்ற தொகுதி என்ற வீதத்தில் 39 தொகுதிகளையாவது நாம் பெற வேண்டும்’’ என்று கருத்து தெரிவித்துள்ளனர். ஆனால், ராகுல்காந்தி 39 தொகுதிகள் என்பது போதாது, மேலும் தொகுதிகளை ஒதுக்க வலியுறுத்த வேண்டும் என்று கூறியுள்ளார். 
தொலைபேசியில் பேச்சு
தி.மு.க. - காங்கிரஸ் இடையே தொகுதி ஒதுக்கீட்டில் சிக்கல் நீடித்ததால், தி.மு.க. கூட்டணியில் இருந்து காங்கிரஸ் பிரிந்து சென்று தனித்து போட்டியிட இருக்கிறது என்று பரபரப்பாக பேசப்பட்டது. இந்த பரபரப்புக்கு மத்தியில், நேற்று தமிழ்நாடு காங்கிரஸ் தேர்தல் பொறுப்பாளர் குலாம்நபி ஆசாத்துடன் கவிஞர் கனிமொழி எம்.பி. தொலைபேசியில் தொடர்பு கொண்டு பேசினார். 
அப்போது, தி.மு.க. கூட்டணியில் காங்கிரஸ் கட்சிக்கு எத்தனை தொகுதிகள் வரை கொடுக்கலாம் என்பதை அவர் திட்டவட்டமாக தெரிவித்துள்ளார். குலாம்நபி ஆசாத்தும், சோனியாகாந்தி - ராகுல்காந்தி ஆகியோரிடம் பேசிவிட்டு, மீண்டும் தங்களிடம் பேசுவதாக கூறியுள்ளார். 
எனவே, உடையும் நிலையில் இருந்த தி.மு.க. - காங்கிரஸ் கூட்டணி மீண்டும் இணைந்துவிடும் என்றே தெரிகிறது. 2 கட்சிக்கும் பாதகம் இல்லாமல், நடுநிலையில் தொகுதிகள் ஒதுக்கப்படும் என தெரிகிறது.</description>
</news>
