<news>
<headline>அ.தி.மு.க. நம்பவைத்து மோசம் செய்துவிட்டது: ஜி.கே.வாசன் எங்கள் கூட்டணிக்கு வந்தால் பரிசீலிப்போம்; இந்திய கம்யூனிஸ்டு செயலாளர் பேட்டி</headline>
<description>
சென்னை,
தே.மு.தி.க–மக்கள் நல கூட்டணியில் ஜி.கே.வாசன் சேர விரும்பினால் பரிசீலனை செய்வோம் என்று இந்திய கம்யூனிஸ்டு செயலாளர் ரா.முத்தரசன் தெரிவித்துள்ளார்.தே.மு.தி.க–மக்கள் நல கூட்டணிக்கு ஜி.கே.வாசன் வந்தால் ஏற்றுக்கொள்வீர்களா? என்று இந்திய கம்யூனிஸ்டு கட்சியின் மாநில செயலாளர் ரா.முத்தரசனிடம் கேட்டதற்கு, அவர் கூறியதாவது:–நம்பவைத்து மோசம்
கடந்த பாராளுமன்ற தேர்தலில் இந்திய கம்யூனிஸ்டு மற்றும் மார்க்சிஸ்ட் கம்யூனிஸ்டு கட்சிகளை சேர்ந்த அகில இந்திய தலைவர்களை அழைத்து பேசி, வெற்றி கூட்டணி என்று அறிவித்துவிட்டு, பின்னர் நம்பவைத்து மோசம் செய்தார் ஜெயலலிதா.அதுபோல இப்போதும் த.மா.கா., தமிழக வாழ்வுரிமை கட்சி உள்ளிட்ட தன்னை நம்பிய பல்வேறு கட்சிகளையும் நம்பவைத்து அ.தி.மு.க. மோசம் செய்துவிட்டது.பரிசீலிப்போம்
தே.மு.தி.க–மக்கள் நல கூட்டணியில் சேருமாறு நவம்பர் மாதம் 2–ந் தேதியும், ஜனவரி மாதம் நேரில் சந்தித்தும் ஜி.கே.வாசனுக்கு அழைப்பு விடுத்துள்ளோம். நாங்கள் விடுத்த அந்த அழைப்பு அப்படியே இருக்கிறது. ஜி.கே.வாசன் தரப்பில் இருந்து நாங்கள் விடுத்த அழைப்பு குறித்து எந்த விதமான கருத்தும் தெரிவிக்கவில்லை.தே.மு.தி.க–மக்கள் நல கூட்டணியில் ஜி.கே.வாசன் இணைவதாக அறிவித்தால், எங்கள் கூட்டணி கட்சி தலைவர்கள் அனைவரும் கலந்து ஆலோசித்து, பரிசீலனை செய்து எங்களுடைய முடிவினை அறிவிப்போம்.தொகுதி பங்கீடு
சென்னையை அடுத்த மாமண்டூரில் நடைபெறும் மாநாட்டில் தே.மு.தி.க–மக்கள் நல கூட்டணியின் முதல் கட்ட வேட்பாளர்கள் பட்டியல் வெளியிடப்படும். கூட்டணி கட்சி தலைவர்களோடு தொகுதி பங்கீடு குறித்த பேச்சுவார்த்தை சுமுகமாக நடந்து வருகிறது. 7–ந் தேதிக்குள் தொகுதி பங்கீடு பேச்சுவார்த்தை முடிவடையும்.  இவ்வாறு அவர் கூறினார்.</description>
</news>
