<news>
<headline>‘தே.மு.தி.க. முழுக்க, முழுக்க பிரேமலதா கட்டுப்பாட்டுக்குள் சென்றுவிட்டது’; அதிருப்தி எம்.எல்.ஏ. சந்திரகுமார் பேட்டி</headline>
<description>
சென்னை,
தே.மு.தி.க. முழுக்க முழுக்க பிரேமலதா கட்டுப்பாட்டுக்குள் சென்றுவிட்டது என்று அதிருப்தி எம்.எல்.ஏ. சந்திரகுமார் தெரிவித்தார்.அதிருப்தி எம்.எல்.ஏ.க்கள்
தே.மு.தி.க.-மக்கள்நல கூட்டணியுடன் கூட்டணி அமைத்ததற்கு எதிர்ப்பு தெரிவித்து நேற்று முன்தினம் தே.மு.தி.க. அதிருப்தி எம்.எல்.ஏ.க்கள் சந்திரகுமார், பார்த்திபன், சேகர் உள்பட மாவட்ட செயலாளர்கள் பத்திரிகையாளர்களை சந்தித்து பேட்டியளித்தனர். 
இதையடுத்து, அவர்கள் அனைவரையும் தே.மு.தி.க. தலைமைக்கழகம் கட்சியின் அடிப்படை உறுப்பினர் பொறுப்பில் இருந்து நீக்கியது. இந்தநிலையில், நேற்று மீண்டும் அவர்கள் சென்னை மயிலாப்பூரில் உள்ள தனியார் திருமண மண்டபத்தில் பத்திரிகையாளர்களை சந்தித்தனர். அப்போது, தே.மு.தி.க. அதிருப்தி எம்.எல்.ஏ. சந்திரகுமார் கூறியதாவது:-அவசியம் கிடையாது
பணத்துக்காக யாருக்கோ வேலை செய்கிறோம் என்று எங்களை குற்றஞ்சாட்டுகிறார்கள். பணத்தை பெற்றுக்கொண்டு கட்சி மாற வேண்டும் என்றால், அ.தி.மு.க. ஆட்சியிலேயே பலமுறை எங்களிடம் பேசினார்கள். அப்போது சென்றிருக்க மாட்டோமா? ஆனால் அதையெல்லாம் மீறி, தலைவர் விஜயகாந்த் தான் முக்கியம் என்று நினைத்து இன்று வரை இருக்கிறோம். ஆகவே பணத்துக்கு விலை போக வேண்டிய அவசியம் எள் அளவும் எங்களுக்கு கிடையாது. வைகோவுக்கு பதில்
வைகோ எங்களை பற்றி பேசுகிறார். அவருக்கு ஒன்று சொல்கிறேன். முதலில் உங்கள் கட்சியில் இருக்கும் பிரச்சினைகளை நீங்கள் பாருங்கள். இது எங்களுடைய உள்கட்சி பிரச்சினை. இதை பற்றி பேச உங்களுக்கு யோக்கியதையும், அருகதையும் இல்லை. 
1992-ம் ஆண்டு தி.மு.க.வில் இருந்து விலகி எல்லோரையும் வைகோ ஒன்றிணைத்தாரே? ஜெயலலிதாவிடம் பணம் வாங்கி தான் தி.மு.க.வை உடைத்தேன் என்று வைகோ ஒப்புக்கொண்டால், அவர் இப்போது கூறும் குற்றச்சாட்டை நானும் ஒப்புக்கொள்கிறேன்.
அதேபோல், அ.தி.மு.க. புரோக்கராக ரூ.1500 கோடி வாங்கி கொண்டு செயல்படுகிறார் என்று கூறப்படுகிறதே? அதற்கு அவர் பதில் சொல்லட்டும். பின்னர், நான் ரூ.3 கோடி வாங்கிக் கொண்டு செயல்படுகிறேனா என்பதற்கு பதில் சொல்கிறேன்.கட்டுப்பாட்டுக்குள் சென்று விட்டது
நாங்கள் கட்சியில் இருந்து நீக்கப்பட்டு இருந்தாலும், கட்சிகொடியின் கரை வேட்டியை நாங்கள் கழற்ற மாட்டோம். இன்றைக்கும் எங்களுடைய தலைவன் கேப்டன் விஜயகாந்த் தான். அவருடைய கட்டுப்பாட்டில் கட்சி இருந்திருந்தால், இப்படி எதுவும் நடந்திருக்காது. 
தற்போது தே.மு.தி.க. முழுக்க முழுக்க பிரேமலதா (அண்ணியார்) கட்டுப்பாட்டுக்குள் சென்றுவிட்டது. அவருடைய தலைமையில் தான் மக்கள்நல கூட்டணியுடன் கூட்டணி வைத்து இருக்கிறார்கள். அவரால் தே.மு.தி.க. தோல்வியை நோக்கி செல்கிறது. கட்சியின் நிர்வாகத்தில் பிரேமலதா தலையிடாமல் இருந்தாலே, கட்சி நன்றாக இருக்கும். கட்சியில் வேறு யாரை பற்றியும் குறை சொல்லவில்லை. இதே கூட்டணியுடன் இந்த தேர்தலை தே.மு.தி.க. சந்தித்தால், ஒரு தொகுதிக்கு 10 ஆயிரம் வாக்குகளை கூட பெற முடியாது.  இவ்வாறு அவர் பேசினார்.
மறுமலர்ச்சி தே.மு.தி.க.
இதையடுத்து, சந்திரகுமாரிடம் நிருபர்கள் கேட்ட கேள்விகளும், அதற்கு அவர் அளித்த பதில்களும் வருமாறு:-
கேள்வி:- மறுமலர்ச்சி தே.மு.தி.க. என்ற கட்சியை ஆரம்பிக்க போவதாக கூறப்படுகிறதே? அது உண்மையா?
பதில்:- தே.மு.தி.க. தலைவர் விஜயகாந்த் கண்டிப்பாக எங்களை அழைத்து பேசுவார். அந்த நம்பிக்கை எங்களுக்கு இருக்கிறது. அவர் எங்களை பதவியில் இருந்து நீக்கினாலும் பரவாயில்லை. இனியாவது விஜயகாந்த் திருந்தட்டும். மக்கள் நலனுக்காகவும், கட்சியை காப்பாற்றுவதற்கும் தி.மு.க.வுடன் கூட்டணி வைக்க வேண்டும்.
கேள்வி:- ஊழலை ஒழிப்போம் என்று கூறுகிறீர்கள்? ஆனால் 2ஜி ஊழல் குற்றச்சாட்டில் தி.மு.க.வும் உள்ளது. அப்படி இருக்கும் போது அவர்களுடன் ஏன் கூட்டணி வைக்க வேண்டும் என்று சொல்கிறீர்கள்?
பதில்:- நேர்காணலில் கூட விஜயகாந்த், தி.மு.க.வுடன் கூட்டணி வைக்கலாமா? என்று கருத்து கேட்டார். தி.மு.க.வின் முக்கிய பிரமுகர் ஒருவரை விஜயகாந்தே நேரடியாக சந்தித்து கூட்டணிக்கு வருவதாக கூறினார். அதை வைத்து தான் கருணாநிதியும் பழம் கனிந்து பாலில் விழப்போகிறது என்று கூறினார். தி.மு.க. பொருளாளர் மு.க.ஸ்டாலின் நமக்கு நாமே பயணத்தின் போது தி.மு.க. ஆட்சியில் தவறு நடந்து விட்டது. அதை திருத்தி கொள்கிறோம் என்று கூறினார். ஏற்கனவே ஜெயலலிதா மீது சொத்துக்குவிப்பு வழக்கு நடந்து கொண்டிருந்த போது தான், அ.தி.மு.க.வுடன் கூட்டணி அமைத்தோம். எதற்காக அன்று தமிழ்நாட்டு மக்களின் நலனுக்காக அதே குறிக்கோளுடன் தான் இந்த கூட்டணியில் சேர சொல்கிறோம். தி.மு.க.வில் சேருவீர்களா?
கேள்வி:- விஜயகாந்த், அ.தி.மு.க.வுக்கு ஆதரவாக செயல்பட்டு கொண்டிருக்கிறாரா?
பதில்:- நேரடியாக நாங்கள் குற்றஞ்சாட்டவில்லை என்றாலும், அவர் நடந்து கொள்ளும் விதம் மற்றும் வைகோவிடம் வைத்திருக்கும் கூட்டணி இதையெல்லாம் வைத்து பார்க்கும் போது, ஜெயலலிதா மீண்டும் முதல்-அமைச்சராக வருவதற்கு ஆதரவு தருகிறார்கள் என்று தான் நினைக்க தோன்றுகிறது.
கேள்வி:- நேர்காணலில் பங்கு பெற்றவர்களிடம் பணம் பெறப்பட்டதாக கூறப்படுகிறது. அது உண்மையா? இல்லையா?
பதில்:- நேர்காணல் 9 நாட்கள் நடந்தது. பங்கு பெற்றவர்களிடம் கருத்துகளை கேட்டோம். ஒவ்வொரு தொகுதிக்கும் தேர்ந்தெடுக்கப்பட்ட ஒன்று அல்லது 2 பேரிடம் குறிப்பிட்ட தொகையை செலுத்த கூறினோம். ஒரு சிலர் கட்டினார்கள். சிலர் கட்டவில்லை. பணத்தை கட்டியவர்களில் சிலர் பணத்தை திரும்பவும் வாங்கிவிட்டார்கள்.
கேள்வி:- நீங்கள் ஒரு அணியாக சேர்ந்து தி.மு.க.வில் சேருவீர்களா?
பதில்:- எங்களுக்கு ஆதரவு தெரிவித்து இருப்பவர்களை இன்னும் 2 நாட்களில் சந்தித்து பேச இருக்கிறோம். சந்திப்பிற்கு பிறகு உங்களுக்கு அதை தெரிவிக்கிறோம்.  இவ்வாறு அவர் கூறினார்.</description>
</news>
