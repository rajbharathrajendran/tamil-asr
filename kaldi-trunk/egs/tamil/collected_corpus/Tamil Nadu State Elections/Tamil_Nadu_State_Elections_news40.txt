<news>
<headline>சட்டசபை தேர்தலையொட்டி சோனியா, ராகுல், கருணாநிதி, ஸ்டாலின் ஒரே மேடையில் பிரசாரம்; ஈ.வி.கே.எஸ்.இளங்கோவன் தகவல்</headline>
<description>
சென்னை, 
சோனியா, ராகுல், கருணாநிதி, மு.க.ஸ்டாலின் ஆகியோர் ஒரே மேடையில் தேர்தல் பிரசாரம் செய்ய உள்ளனர் என்று ஈ.வி.கே.எஸ்.இளங்கேவான் கூறினார்.
காங்கிரசில் த.மா.கா.வினர் இணைப்பு
தமிழக காங்கிரஸ் கட்சியின் தலைமை அலுவலகமான சென்னையில் உள்ள சத்தியமூர்த்தி பவனில் த.மா.கா.வைச் சேர்ந்தவர்கள் இணையும் விழா நடந்தது. மாநிலத்தலைவர் ஈ.வி.கே.எஸ்.இளங்கோவன் தலைமை தாங்கினார். 
விழாவில் வேலூர் மாவட்ட த.மா.கா, மாவட்ட தலைவரும் முன்னாள் எம்.எல்.ஏ.வுமான ஏ.எம்.முனிரத்தினம் தலைமையிலான தொண்டர்கள் காங்கிரஸ் கட்சியில் இணைந்தனர். அவர்களை சால்வை அணிவித்து வரவேற்று பின்னர் ஈ.வி.கே.எஸ்.இளங்கோவன் பேசியதாவது:-
தாய்போல் வரவேற்பு
நமக்குள் எந்த பேதமும் இல்லை. சொந்த வீட்டுக்கு வந்தது போன்ற உரிமையோடு த.மா.கா.வில் இருந்து பிரிந்து காங்கிரஸ் கட்சியில் இணைந்துள்ளார்கள். தாய்போல் அனைவரையும் வரவேற்கிறேன். 
வெளியூர் சென்றால் ஓட்டலில் ஒரு வேளை சாப்பிட்டுவிட்டு லாட்ஜூகளில் தங்குவது வழக்கம். அதேபோல் 10 அல்லது 15 மாதங்கள் வெளியே சென்றவர்கள் மீண்டும் தாய்வீட்டுக்கு வந்துள்ளார்கள். நாம் அனைவரும் காங்கிரஸ்காரர்கள் தான். 
த.மா.கா.வில் இருந்து ஒருவரை தவிர அனைவரும் வரலாம். அனைவரும் வரவேற்கப்படுவார்கள். ஜி.கே.வாசன், மூப்பனாரின் மகன் என்ற ரீதியில் அவர் மீது எனக்கு தனிமதிப்பு இருந்தது. அதை அவர் கெடுத்துக் கொண்டார். காந்தியை கொன்றவர்களுடனும், காமராஜரை கொல்ல முயன்றவர்களுடனும் தேர்தல் கூட்டணி குறித்து பேச்சுவார்த்தை நடத்தியது அறிந்து துடிதுடித்து போனேன். பாரதீய ஜனதா கட்சியுடன் பேச்சுவார்த்தை நடத்தியதில் இருந்தே காங்கிரஸ் கட்சிக்கு வர ஜி.கே.வாசன் லாயக்கற்றவராக மாறிவிட்டார்.
பீட்டர் அல்போன்ஸ், முன்னாள் எம்.பி.க்கள் விஸ்வநாதன், கார்வேந்தன் உள்ளிட்ட மூத்த தலைவர்களும், தொண்டர்களும் வர உள்ளனர். அனைவர்களுடன் இணைந்து தேர்தலை சந்திக்க உள்ளோம். தேர்தலுக்கு பிறகு காங்கிரஸ் கட்சிக்கு புதிய அத்தியாயம் பிறக்க உள்ளது.
இவ்வாறு அவர் கூறினார்.
போட்டியிட வாய்ப்பு
பின்னர் ஈ.வி.கே.எஸ்.இளங்கோவனிடம், நிருபர்கள் கேட்ட கேள்விகளும் அதற்கு அவர் அளித்த பதில்களும் வருமாறு:-
கேள்வி:- தற்போது காங்கிரஸ் கட்சியில் இணைந்தவர்களுக்கு தேர்தலில் போட்டியிட வாய்ப்பு அளிக்கப்படுமா?
பதில்:- விருப்ப மனுக்கள் தாக்கல் செய்தவர்களின் மனுக்கள் பரிசீலிக்கப்பட்டு, வெற்றி வாய்ப்பு உள்ளவர்களுக்கு போட்டியிட வாய்ப்பு அளிக்கப்படும்.
சிறந்த தேர்தல் அறிக்கை
கேள்வி:- தி.மு.க. தேர்தல் அறிக்கை பற்றி உங்கள் கருத்து என்ன?
பதில்:- ஆவின்பால் விலை குறைவு, மாணவர்களின் கல்வி கடனுக்கான வட்டி ரத்து, விவசாயிகள் கடன் ரத்து போன்று சமுதாயத்தை மேம்படுத்துவதற்காக ஆழ்ந்து சிந்தித்து கொண்டு வரப்பட்டுள்ள மிகச்சிறந்த தேர்தல் அறிக்கையாகும்.
கேள்வி:- அ.தி.மு.க. பொதுச் செயலாளர் ஜெயலலிதா மதுஒழிப்பு குறித்து படிப்படியாக அமல்படுத்தப்படும் என்று அறிவித்துள்ளாரே?
பதில்:- ஒரு படி கூட ஏறமுடியாத ஜெயலலிதா, எப்படி படிப்படியாக குறைப்பார். பொறுப்பில் இருக்கும் போது மறுத்ததையும், மறந்ததையும், நாளை பதவிக்கு வரமாட்டோம் என்று தெரிந்துவிட்டு பொய்யான வாக்குறுதியை அளித்து உள்ளார். கடந்த பாராளுமன்ற தேர்தலில் மோடி அறிவித்தது போன்று பொய்யான வாக்குறுதியை தான் இவரும் அளித்துள்ளார்.
தி.மு.க. மேடையில் ராகுல்
கேள்வி:- தி.மு.க. தலைவர் மற்றும் நிர்வாகிகளுடன் இணைந்து ராகுலும் ஒரே மேடையில் பிரசாரம் செய்வாரா?
பதில்:- கண்டிப்பாக பிரசாரத்தில் ஈடுபடுவார். காங்கிரஸ் கட்சி தலைவர் சோனியா காந்தி மற்றும் ராகுல்காந்தி ஆகியோர் தி.மு.க. தலைவர் கருணாநிதி, பொருளாளர் மு.க.ஸ்டாலின் மற்றும் உள்ள கூட்டணி கட்சி தலைவர்களுடன் இணைந்து ஒரே மேடையில் பிரசாரத்தில் ஈடுபடுவார்கள்.
பா.ம.க. ஜெராக்ஸ்
கேள்வி:-தி.மு.க.வின் தேர்தல் அறிக்கை பா.ம.க.வின் கருத்துகளை காப்பியடித்து ஜெராக்ஸ் எடுத்தது போன்று இருப்பதாக கூறப்படுகிறதே?
பதில்:- ஜெராக்ஸ் மீது அதிக நம்பிக்கை உடையவர்கள் பா.ம.க.வினர். தங்களை ஒபாமா போன்று நினைத்து போஸ்டர் அடித்த அவர்கள் எதை வேண்டுமானாலும் சொல்வார்கள்.
இவ்வாறு அவர் கூறினார்.
மக்கள் நம்பமாட்டார்கள்
தேசிய செய்தி தொடர்பாளர் நடிகை குஷ்பு கூறியதாவது:- 
மதுவிலக்கு குறித்து அ.தி.மு.க. அறிவித்துள்ள அறிவிப்பை மக்கள் நம்ப மாட்டார்கள். காரணம் மதுபான ஆலைகளால் பலனடைந்தவர்கள் கூறும் மதுவிலக்கு கொள்கையை மக்கள் ஏற்க மாட்டார்கள். தி.மு.க. பல்வேறு திட்டங்களை நிறைவேற்றி உள்ளது. 
அவர்களுடன் இணைந்து பிரசாரத்திலும் ஈடுபடுவோம். தி.மு.க. அறிவித்துள்ள தேர்தல் அறிக்கை மக்கள் நலன் கருதி வெளியிடப்பட்டுள்ளதால் மக்கள் இதனை நம்புவார்கள். காங்கிரஸ் கட்சி வாய்ப்பு அளித்தால் தேர்தலில் போட்டியிடுவேன்.
இவ்வாறு அவர் கூறினார்.
கருணாநிதியுடன் சந்திப்பு
விழாவில் காங்கிரஸ் கட்சி செயலாளர் சென்னாரெட்டி, முன்னாள் எம்.பி. கிருஷ்ணசாமி உள்ளிட்ட கட்சி தொண்டர்கள் பலர் கலந்து கொண்டனர்.
முன்னாள் எம்.எல்.ஏ. ஜீனத் சர்புதீன் காங்கிரஸ் கட்சியில் தன்னை இணைத்து கொண்டார். அதேபோல் ஜார்கண்ட் முக்தி மோர்ச்சா கட்சியின் தமிழக தலைவர் டாக்டர் ராமசந்திரன் தி.மு.க- காங்கிரஸ் கூட்டணிக்கு ஆதரவு தெரிவித்துள்ளார். ப.சிதம்பரம் ஆதரவாளர்களான முன்னாள் எம்.எல்.ஏ.க்கள் சுப்புராம், கந்தசாமி ஆகியோர் காங்கிரஸ் கட்சி அலுவலகத்தில் மனு அளித்தனர். தேர்தல் அறிக்கை தயாரிப்புக்கான கூட்டமும் நடந்தது.
முன்னதாக தி.மு.க. தலைவர் கருணாநிதியை கோபாலபுரத்தில் உள்ள அவருடைய இல்லத்தில் ஈ.வி.கே.எஸ். இளங்கோவன் சந்தித்து பேசினார். பின்னர் அவர் கூறும் போது தி.மு.க. தேர்தல் அறிக்கை அனைத்து தரப்பினருக்கும் மகிழ்ச்சி தருவதாக வந்துள்ளது. இதற்காக நன்றி தெரிவித்தேன்’ என்றார். </description>
</news>
