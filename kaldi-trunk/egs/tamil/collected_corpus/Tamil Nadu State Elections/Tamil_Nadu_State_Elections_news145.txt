<news>
<headline>காங்கிரஸ் கட்சி போட்டியிடும் 41 தொகுதிகள் எவை? மு.க.ஸ்டாலினுடன், காங்கிரஸ் தொகுதி பங்கீட்டு குழுவினர் பேச்சுவார்த்தை</headline>
<description>
சென்னை,
காங்கிரஸ் கட்சி போட்டியிடும் 41 தொகுதிகள் எவை? எவை? என்பது குறித்து மு.க.ஸ்டாலினுடன் காங்கிரஸ் தொகுதி பங்கீட்டு குழுவினர் விவாதித்தனர்.பேச்சுவார்த்தை
தி.மு.க. கூட்டணியில் காங்கிரஸ் கட்சிக்கு 41 தொகுதிகள் ஒதுக்கப்பட்டுள்ளது. அதே நேரத்தில் எந்தெந்த தொகுதிகள் என்பது இன்னும் முடிவாகவில்லை. இதற்கான பேச்சுவார்த்தை நேற்று மாலை அண்ணா அறிவாலயத்தில் நடந்தது.இந்த பேச்சுவார்த்தையில் பங்கேற்பதற்காக காங்கிரஸ் தொகுதி பங்கீட்டு குழுவை சேர்ந்த தமிழ்நாடு காங்கிரஸ் கட்சி தலைவர் ஈ.வி.கே.எஸ்.இளங்கோவன், தேசிய செயலாளர் திருநாவுக்கரசர், கே.வி.தங்கபாலு, யசோதா, சண்முகம், கிருஷ்ணசாமி, தனுஷ்கோடி ஆதித்தன், கோபிநாத் எம்.எல்.ஏ. ஆகியோர் வந்தனர். அவர்களை தி.மு.க. தொகுதி பங்கீட்டு குழு உறுப்பினர்களான தி.மு.க. பொருளாளர் மு.க.ஸ்டாலின், அமைப்பு செயலாளர் ஆர்.எஸ்.பாரதி, முன்னாள் அமைச்சர்கள் பெரியசாமி, துரைமுருகன் ஆகியோர் வரவேற்றனர்.15–ந்தேதி வேட்பாளர் பட்டியல்
இந்த தொகுதி பங்கீட்டு பேச்சுவார்த்தையின்போது காங்கிரஸ் போட்டியிடும் 41 தொகுதிகளின் பட்டியலை தமிழக காங்கிரஸ் கட்சியின் மாநிலத்தலைவர் ஈ.வி.கே.எஸ். இளங்கோவன், மு.க.ஸ்டாலினிடம் வழங்கினார். மாலை 6 மணிக்கு தொடங்கிய பேச்சுவார்த்தை 6.30 மணி வரை நீடித்தது.இந்த பேச்சுவார்த்தைக்கு பிறகு தமிழ்நாடு காங்கிரஸ் கட்சி தலைவர் ஈ.வி.கே.எஸ்.இளங்கோவன் நிருபர்களிடம் கூறியதாவது:–தி.மு.க. தொகுதி பங்கீட்டு குழுவினருடன் காங்கிரஸ் கட்சிக்கு ஒதுக்கப்பட்ட 41 தொகுதிகள் எவை? எவை? என்பது குறித்து விவாதித்தோம். புதன்கிழமை மீண்டும் பேச உள்ளோம். பின்னர் அகில இந்திய காங்கிரஸ் தலைமையிடம் ஒப்புதல் பெறப்பட்டு வேட்பாளர் பட்டியல் வரும் 15–ந்தேதிக்குள் வெளியிடப்படும்.  இவ்வாறு அவர் கூறினார்.த.மா.கா. குறித்து கருத்து
இதைத்தொடர்ந்து அவரிடம் நிருபர்கள், அ.தி.மு.க. கூட்டணியில் த.மா.கா. கட்சிக்கு ஒரு இடம் கூட ஒதுக்கப்படவில்லையே? என்று கேள்வி எழுப்பினர். இதற்கு பதில் அளித்த ஈ.வி.கே.எஸ். இளங்கோவன், இது குறித்து நான் எந்த கருத்தையும் தெரிவிக்க விரும்பவில்லை என்றார்.தொடர்ந்து அவரிடம் நிருபர்கள், தி.மு.க. கூட்டணிக்கு த.மா.கா. வர வாய்ப்பு உள்ளதா? என்று கேட்டனர். இதற்கு பதில் அளித்த அவர், ‘ஏற்கனவே இதற்கான பதிலை மு.க.ஸ்டாலின் கூறி விட்டார்’ என்றார்.தொகுதி பங்கீடு குறித்து தி.மு.க. பொருளாளர் மு.க.ஸ்டாலின் கூறியதாவது:–பேச்சுவார்த்தை சுமுகமாக நடந்து முடிந்துள்ளது. அடுத்தகட்டமாக புதன்கிழமை பேச இருக்கிறோம். இன்னும் இரண்டு நாட்களில் காங்கிரஸ் கட்சி போட்டியிடும் 41 தொகுதிகள் விவரம் முடிவு செய்யப்பட்டு விடும்.  இவ்வாறு அவர் கூறினார்.</description>
</news>
