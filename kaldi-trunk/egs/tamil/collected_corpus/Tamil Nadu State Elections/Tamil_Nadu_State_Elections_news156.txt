<news>
<headline>அ.தி.மு.க. கூட்டணியில் சேருவது குறித்து ஜி.கே.வாசன் தீவிர ஆலோசனை; இன்று பேச்சுவார்த்தை நடக்குமா?</headline>
<description>
சென்னை, 
அ.தி.மு.க. கூட்டணியில் சேருவது குறித்து ஜி.கே.வாசன் தீவிர ஆலோசனை நடத்தி வருகிறார். இன்று (ஞாயிற்றுக்கிழமை) அ.தி.மு.க.வுடன் பேச்சுவார்த்தை நடத்தப்படலாம் என்று தெரிகிறது.
தீவிர ஆலோசனை
சட்டசபை தேர்தலை எதிர்கொள்ள அ.தி.மு.க. மற்றும் தி.மு.க. கட்சிகள் தங்கள் கூட்டணி கட்சிகளுடன் பேச்சுவார்த்தை நடத்தி தேர்தலுக்கான இறுதிக்கட்ட பணியில் ஈடுபட்டுள்ளன. அதேபோல் மக்கள் நலக்கூட்டணியில் இணைந்துள்ள தே.மு.தி.க. உள்ளிட்ட அனைத்து கட்சிகளும் மாநிலம் முழுவதும் தேர்தல் பிரசாரத்தில் ஈடுபட்டு வருகின்றன. 
ஆனால் ஜி.கே.வாசன் தலைமையிலான த.மா.கா. கட்சி மட்டும் எந்த கூட்டணியில் சேரப்போகிறது என்பது மட்டும் தெரியாமல் இருந்து வருகிறது. இந்தநிலையில் சமீபத்தில் நிருபர்களுக்கு பேட்டி அளித்த தி.மு.க. பொருளாளர் ஸ்டாலின் கூறும் போது, ‘த.மா.கா.வுடன் நாங்கள் பேச்சுவார்த்தை நடத்தவில்லை, நீங்களாகவே (பத்திரிகையாளர்கள்) யூகத்தின் அடிப்படையில் எழுதி வருகிறீர்கள்’ என்று கூறினார். 
எந்த கதவை தட்டுவது?
அதேபோல் காங்கிரஸ் கட்சி தலைவர் ஈ.வி.கே.எஸ், இளங்கோவனிடம், த.மா.கா. கட்சி தி.மு.க. கூட்டணியில் இடம் பெறுமா? என்று நிருபர்கள் கேட்டதற்கு, ‘என்னை பொருத்தவரையில் த.மா.கா, ஒரு கட்சியே இல்லை, தி.மு.க. கூட்டணியில் த.மா.கா, சேருவதற்கு வாய்ப்பும் இல்லை. அவர்கள் வரவும் மாட்டார்கள். ஏற்கனவே தி.மு.க. கூட்டணியில் த.மா.கா. சேருவதற்கு வாய்ப்பு இல்லை என தி.மு.க. பொருளாளர் ஸ்டாலின் அறிவித்து உள்ளார்’, என்று கூறினார். 
இதனை வைத்து பார்க்கும் போது தி.மு.க.- காங்கிரஸ் கட்சி கூட்டணியில் த.மா.கா. இல்லை என்பது தெளிவாகிறது. மீதம் உள்ள அ.தி.மு.க. கூட்டணி அல்லது மக்கள் நல கூட்டணி இதில் ஏதாவது ஒரு கூட்டணியில் தான் சேர வேண்டும் என்ற நிர்ப்பந்தம் ஏற்பட்டுள்ளது. அ.தி.மு.க. மற்றும் மக்கள் நலக்கூட்டணி இதில் எந்த கூட்டணியின் கதவை தட்டலாம்? என்பது குறித்து கட்சி தலைவர்களிடம் ஜி.கே.வாசன் நீண்ட ஆலோசனையை நடத்தி கொண்டே வருகிறார். 
அ.தி.மு.க. கூட்டணி
அந்தவகையில் தேனாம்பேட்டையில் உள்ள த.மா.கா, கட்சி தலைமை அலுவலகத்தில் நேற்று மூத்த தலைவர்களான ஞானதேசிகன், எஸ்.ஆர்.பாலசுப்பிரமணியன், பீட்டர் அல்போன்ஸ் உள்ளிட்ட தலைவர்களிடம் ஜி.கே.வாசன் ஆலோசனை நடத்தினார். 
இதில் பெரும்பாலான தலைவர்கள் அ.தி.மு.க. கூட்டணியில் சேரும் கருத்தை வரவேற்றதால், அ.தி.மு.க. கூட்டணியை இறுதி செய்வது குறித்து ஆலோசிக்கப்பட்டு வருவதாக கட்சி வட்டாரங்கள் தெரிவித்தன.
பேச்சுவார்த்தை 
இதுகுறித்து த.மா.கா. கட்சியின் மாநில நிர்வாகிகள் சிலர் கூறியதாவது:-
அ.தி.மு.க. கூட்டணியில் த.மா.கா.விற்கு ஒற்றை இலக்கத்தில் தொகுதிகள் ஒதுக்கப்படுவதுடன், இரட்டை இலை சின்னத்திலேயே போட்டியிடவும் வலியுறுத்தப்படுவதால் த.மா.கா.வுக்கு சற்று தயக்கம் இருந்து வருகிறது. அத்துடன் குறிப்பிட்ட தொகுதிகளை த.மா.கா. கேட்பது போன்றவற்றால் அ.தி.மு.க.வுடன் பேச்சுவார்த்தை சுமூகமாக முடியாமல் நீடித்துக்கொண்டே போகிறது. த.மா.கா.வுக்கு செல்வாக்கு உள்ள தொகுதிகளில், கடந்த முறை அ.தி.மு.க. வெற்றி பெற்ற தொகுதிகளை அ.தி.மு.க. விட்டு தருவதற்கு தயங்குகிறது. 
செல்வாக்கு இல்லாத தொகுதிகளில் போட்டியிடுவதற்கு த.மா.கா.வுக்கு சற்று தயக்கம் இருந்து வருகிறது. இருந்தாலும் அ.தி.மு.க. கூட்டணி என்பதால் எந்த தொகுதியாக இருந்தாலும் வெற்றி பெற்றுவிட முடியும் என்ற நிலை இருப்பதால், அனைவரும் அ.தி.மு.க. கூட்டணியில் இணையலாம் என்று கூறுகின்றனர். 
இன்று
எந்த கூட்டணியாக இருந்தாலும் எதிர்காலத்தில் கட்சியின் முன்னேற்றம், தொண்டர்களின் செயல்பாடுகளும் மிக முக்கியமாகும். எனவே இவை அனைத்தையும் ஜி.கே.வாசன் பரிசீலித்து நல்ல முடிவை அறிவிப்பார். 
அ.தி.மு.க.வுடனான பேச்சுவார்த்தையும் இன்று (ஞாயிற்றுக்கிழமை) இருக்கவாய்ப்பு இருப்பதாக தெரிகிறது. 
இவ்வாறு மாநில நிர்வாகிகள் கூறினர்.</description>
</news>
