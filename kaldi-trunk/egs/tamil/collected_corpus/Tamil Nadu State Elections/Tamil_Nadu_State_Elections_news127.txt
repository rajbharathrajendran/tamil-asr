<news>
<headline>தே.மு.தி.க.வை உடைக்கும் வேலையில் தி.மு.க. ஈடுபடுகிறது; ஜி.ராமகிருஷ்ணன் பேட்டி</headline>
<description>
சென்னை,
தே.மு.தி.க. தலைவர் விஜயகாந்த், மக்கள் நல கூட்டணியுடன் கூட்டணி அமைத்ததற்கு அதிருப்தி தெரிவித்து சில மாவட்ட செயலாளர்கள் நேற்று நிருபர்களுக்கு பேட்டியளித்தனர். அதில், மக்கள்நல கூட்டணியுடன் விஜயகாந்த் கூட்டணி அமைத்தது தற்கொலைக்கு சமமானது என்று குறிப்பிட்டனர்.இதுகுறித்து தே.மு.தி.க.–மக்கள் நல கூட்டணியில் அங்கம் வகிக்கும் மார்க்சிஸ்ட் கம்யூனிஸ்டு கட்சியின் மாநில செயலாளர் ஜி.ராமகிருஷ்ணன் நிருபர்களிடம் கூறியதாவது:–தே.மு.தி.க.வை தங்கள் அணிக்கு கொண்டு வர வேண்டும் தி.மு.க. எவ்வளவோ முயற்சி செய்தது. ஆனால் அதில் தோல்வியே அவர்களுக்கு கிடைத்தது. மேலும், வருகின்ற சட்டமன்ற தேர்தலில் தி.மு.க. தோற்று போய்விடும் என்ற தோல்விபயம் வந்துவிட்டது.அதனால், தே.மு.தி.க.வை உடைக்கும் வேலையில் ஈடுபடுகிறது. இதனால், தே.மு.தி.க.–மக்கள்நல கூட்டணிக்கு எந்தவித பாதிப்பும் இல்லை. நாங்கள் பலத்தோடு இருக்கிறோம். நிச்சயமாக சட்டமன்ற தேர்தலில் நாங்கள் வெற்றி பெறுவோம்.  இவ்வாறு அவர் கூறினார்.</description>
</news>
