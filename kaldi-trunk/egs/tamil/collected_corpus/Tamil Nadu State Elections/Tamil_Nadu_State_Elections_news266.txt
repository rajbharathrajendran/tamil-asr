<news>
<headline>தேர்தலுக்கு பின்னரும் பொது இடங்களில் விளம்பர பலகைகள் வைக்க அனுமதிக்கக்கூடாது; தமிழக அரசுக்கு, ஐகோர்ட்டு உத்தரவு</headline>
<description>
சென்னை,சட்டமன்ற தேர்தலுக்கு பின்னரும், பொது இடங்களில் எந்த ஒரு விளம்பரங்களையும் வைக்கக்கூடாது என்றும், இந்த நிலை நீடிக்கவேண்டும் என்றும், இதை அரசு அதிகாரிகள் உறுதி செய்யவேண்டும் என்றும் ஐகோர்ட்டு உத்தரவிட்டுள்ளது.இயற்கை வளங்கள்
சென்னை ஐகோர்ட்டில் கடந்த 2006–ம் ஆண்டு வக்கீல் யானை ராஜேந்திரன் ஒரு பொதுநல மனு தாக்கல் செய்தார். அந்த மனுவில், ‘வனப்பகுதியில் உள்ள பாறைகள், மரங்கள் உள்ளிட்ட இயற்கை வளங்கள் மீதும், தேசிய மற்றும் மாநில நெடுஞ்சாலைகள் ஓரமாக உள்ள மரங்கள், சாலைகளுக்கு நடுவே உள்ள தடுப்புகள் ஆகியவற்றின் மீதும் அரசியல் கட்சிகள், மதரீதியான அமைப்புகள் விளம்பரங்கள் செய்கின்றன. இதற்கு தடைவிதிக்கவேண்டும்’ என்று கூறியிருந்தார்.இந்த வழக்கு ஐகோர்ட்டில் விசாரிக்கப்பட்டு வருகிறது. இந்த வழக்கு தலைமை நீதிபதி சஞ்சய்கிஷன் கவுல், நீதிபதி டி.எஸ்.சிவஞானம் ஆகியோர் முன்பு கடந்த ஆண்டு ஆகஸ்டு மாதம் விசாரணைக்கு வந்தது.அதிகாரிகள் குழு
அப்போது, ‘இயற்கை வளங்களில் விளம்பரம் செய்யும் அரசியல் கட்சிகளுக்கு அபராதம் விதிக்கப்படவேண்டும். இதற்காக ஓய்வுபெற்ற நீதிபதி தலைமையில் கமிட்டி அமைக்கலாம்’ என்று கருத்து தெரிவித்து இருந்தனர்.இந்த நிலையில், இந்த வழக்கு தலைமை நீதிபதி சஞ்சய்கிஷன் கவுல், நீதிபதி எம்.எம்.சுந்தரேஷ் ஆகியோர் முன்பு விசாரணைக்கு வந்தது. பின்னர் நீதிபதிகள் பிறப்பித்த உத்தரவில் கூறியிருப்பதாவது:–வனப்பகுதிகளில் உள்ள பாறை, மரங்கள் மீதும், பொதுஇடங்களில், நடைபாதைகள் உள்ளிட்ட இடங்களில் செய்யப்படும் விளம்பரங்களை தடுப்பதற்காகவும், அதுதொடர்பாக நடவடிக்கை எடுப்பதற்காகவும், தமிழக உள்துறை செயலர் தலைமையில் 5 அதிகாரிகளை உறுப்பினர்களாக கொண்ட குழுவை தமிழக நகராட்சி நிர்வாகம் மற்றும் குடிநீர் வழங்கல் துறை அமைத்துள்ளது. இதுதொடர்பான அரசாணை கடந்த பிப்ரவரி 26–ந் தேதி பிறப்பிக்கப்பட்டுள்ளது.களப்பணி
தமிழகத்தில், இயற்கை வளங்கள் மீது விளம்பர பலகைகள் வைக்கவும், விளம்பரங்களை வரையவும் தாராளமாக அனுமதிக்கப்பட்டுள்ளது. இந்த வழக்கு கடந்த 10 ஆண்டுகளாக நிலுவையில் உள்ளது. இயற்கை வளங்களை மட்டுமல்லாமல், அரசு அலுவலக சுவர்கள், கட்டிடங்கள், பாலங்களிலும் இதுபோன்ற விளம்பரங்கள் செய்யப்பட்டுள்ளன. இவற்றை அரசியல் கட்சிகள்தான் செய்கிறது என்று மனுதாரர் குற்றம் சுமத்தியுள்ளார். எனவே, இவற்றை தடுக்க ஓய்வுப்பெற்ற நீதிபதி தலைமையில் கமிட்டி அமைக்கவேண்டும் என்று நாங்கள் முன்பு கருத்து கூறினோம். ஆனால், அரசு துறை செயலர் தலைமையிலான அதிகாரிகள் குழுவை அமைப்பதாக தமிழக அரசு கூறியது. இதையும் நாங்கள் ஏற்றுக்கொண்டோம். ஆனால், இந்த குழு எந்த அளவு களப்பணி ஆற்றப்போகிறது என்பதை நாங்கள் பார்க்க விரும்புகிறோம்.பலன் அளிக்கவில்லை
ஏன் என்றால்? பொதுஇடங்களில் மக்களுக்கு இடையூறாக வைக்கப்படும் அரசியல் கட்சிகளின் விளம்பர பலகைகள், பேனர்களை அகற்றுவது குறித்து பல்வேறு உத்தரவுகளை நாங்கள் பிறப்பித்தோம். அந்த உத்தரவுகள் எதுவும் பலன் அளிக்கவில்லை. இதனால், ஏராளமான கோர்ட்டு அவமதிப்பு வழக்குகள் தாக்கல் செய்யப்பட்டன. இப்போது சட்டமன்ற தேர்தல் அறிவிப்பு வெளியானதும், அரசியல் கட்சிகளின் விளம்பர பலகைகள், பேனர்கள் அகற்றப்பட்டுவிட்டன. இந்த நிலை, தேர்தலுக்கு பின்னரும் தொடரவேண்டும். இந்த வழக்கில் நாங்கள் மறு உத்தரவு பிறப்பிக்கும் வரை, தேர்தலுக்கு பின்னரும் விளம்பரம் பலகைகள், பேனர்கள் பொது இடங்களில் வைக்கக்கூடாது. எங்களது இந்த உத்தரவை, சம்பந்தப்பட்ட துறையின் தலைமை பொறுப்பில் உள்ள அதிகாரி தீவிரமாக அமல்படுத்தவேண்டும். இந்த விஷயத்தில் அவர்தான் முழு பொறுப்பாளியாவார்.நடைபாதை
எனவே, பொது சாலைகளில், சாலைக்கு நடுவே உள்ள தடுப்புகள் ஆகியவற்றில் மக்களுக்கு இடையூறு ஏற்படுத்தும் விதமாக எந்த ஒரு விளம்பர பேனர்களும், பலகைகளும் வைக்கப்படவில்லை என்பதை அதிகாரிகள் உறுதி செய்யவேண்டும். சாலைகள் ஓரம் உள்ள நடைபாதை மக்கள் நடந்துச் செல்வதற்குத்தான். அந்த நடைபாதையில் விளம்பர பலகைகள், இரும்பு கம்பி உள்ளிட்ட எந்த ஒரு இடையூறும் இருக்கக்கூடாது.பாகுபாடு கூடாது
தற்போது அரசு நியமித்துள்ள கண்காணிப்பு குழு, இயற்கை வளங்கள், அரசு அலுவலக கட்டிடங்கள், மதில்சுவர்கள் உள்ளிட்ட இடங்களில் விளம்பரங்கள் செய்ய அனைத்து அரசியல் கட்சிகளுக்கு தடைவிதிக்கவேண்டும். இதில் பாகுபாடு காட்டக்கூடாது. இந்த விஷயத்தில் அரசு அதிகாரிகள் நேர்மையாக செயல்படுவார்கள் என்று நம்புகிறோம். வழக்கு விசாரணையை வருகிற ஜூன் 13–ந் தேதிக்கு தள்ளிவைக்கிறோம்.  இவ்வாறு நீதிபதிகள் கூறியுள்ளனர்.</description>
</news>
