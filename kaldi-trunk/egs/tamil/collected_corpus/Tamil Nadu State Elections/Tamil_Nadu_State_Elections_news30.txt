<news>
<headline>பா.ஜ.க. சார்பில் 50 ‘வீடியோ பிரசார வாகனங்கள்’ 
பொன்.ராதாகிருஷ்ணன் கொடியசைத்து தொடங்கி வைத்தார்</headline>
<description>
தாம்பரம், சட்டசபை தேர்தலையொட்டி தமிழகம் முழுவதும், 234 தொகுதிகளிலும் பா.ஜ.க. சார்பில் பிரசாரம் செய்வதற்காக 50 ‘வீடியோ பிரசார வாகனங்களை’ மத்திய இணை மந்திரி பொன்.ராதாகிருஷ்ணன், தமிழக பா.ஜ.க. தலைவர் தமிழிசை சவுந்தரராஜன், பா.ஜ.க தமிழக மேலிட பொறுப்பாளர் முரளிதரராவ் ஆகியோர் கொடியசைத்து தொடங்கி வைத்தனர்.வீடியோ பிரசார வாகனங்கள் வருகிற மே 16-ந் தேதி தமிழக சட்டமன்ற தேர்தல் நடைபெற இருக்கிறது. இதையொட்டி தமிழகம் முழுவதும், 234 தொகுதிகளிலும் பா.ஜ.க. சார்பில் பிரசாரம் செய்வதற்காக 50 வீடியோ பிரசார வாகனங்கள் பயன்படுத்தப் படுகின்றன. இந்த பிரசார வாகனங்களை தொடங்கி வைக்கும் விழா தாம்பரத்தில் தமிழக பா.ஜ.க தலைவர் தமிழிசை சவுந்தரராஜன் தலைமையில் நடைபெற்றது. விழாவில் மத்திய இணை மந்திரி பொன்.ராதாகிருஷ்ணன், பா.ஜ.க. தமிழக மேலிட பொறுப்பாளர் முரளிதரராவ் மற்றும் மாவட்ட தலைவர் மோகனராஜா, தாம்பரம் தொகுதி பொறுப்பாளர் செம்பாக்கம் வேதசுப்பிரமணியம் உள்பட ஏராளமான நிர்வாகிகள் கலந்து கொண்டனர்.இதையடுத்து பொன்.ராதாகிருஷ்ணன், தமிழிசை சவுந்தரராஜன், முரளிதரராவ் ஆகியோர் பிரசார வாகனங்களை கொடியசைத்து தொடங்கி வைத்தனர். ஆதரவான சூழ்நிலை விழாவில் மத்திய இணை மந்திரி பொன்.ராதாகிருஷ்ணன் பேசுகையில், ‘‘தமிழகம் முழுவதும் 234 தொகுதிகளிலும் பா.ஜ.க. வேட்பாளர்களுக்கு ஆதரவு திரட்ட 50 பிரசார வாகனங்கள் புறப்படுகிறது. இந்த வாகனங்கள் 234 தொகுதிகளிலும் பா.ஜ.க. மற்றும் தேசிய ஜனநாயக கூட்டணி வேட்பாளர்களுக்கு ஆதரவாக பரப்புரை செய்யும். கடந்த 50 ஆண்டுகளில் திராவிட கட்சிகளின் ஆட்சியில் தமிழகத்தில் ஏற்பட்டுள்ள இருண்ட நிலையை மக்களுக்கு எடுத்துக்கூறும். இந்த வாகன பிரசாரம் மூலம் தமிழக சட்டமன்ற தேர்தலில் பா.ஜ.க.விற்கு ஆதரவான சூழ்நிலை உருவாகும்’’ என கூறினார்.விருத்தாசலம் அ.தி.மு.க. கூட்டத்தில் தொண்டர்கள் இறந்தது தொடர்பாக நிருபர்கள் எழுப்பிய கேள்விக்கு ‘‘அதிகப் படியான கூட்டம் அங்கு கொண்டு சேர்க்கப்பட்டிருக்கிறது. அதிக போலீசார் அங்கு பணியில் ஈடுபடுத்தப்பட்டிருக்க வேண்டும், தேவையான முன்னெச்சரிக்கை நடவடிக்கைகளை எடுத்திருக்க வேண்டும், இது பற்றியெல்லாம் விசாரிக்க வேண்டும்’’ என அவர் பதில் அளித்தார். சிறப்பான ஆட்சி தமிழக பா.ஜ.க. தலைவர் தமிழிசை சவுந்தரராஜன் கூறுகையில், ‘‘தமிழகத்தில் உள்ள 234 தொகுதிகளுக்கும் பிரசார வாகனங்கள் செல்கிறது. காணொலி காட்சி முதல்வர் வேண்டாம், தினமும் காணும் முதல்வர் தான் வேண்டும். தமிழகத்தில் 50 ஆண்டுகள் 2 கட்சிகள் மாறி மாறி ஆட்சி செய்து ஏற்பட்ட இருண்ட நிலையை மக்களுக்கு பிரசார வாகனங்கள் எடுத்து சொல்லும். தமிழக மக்கள் இன்னும் வசதிகள் பெற தகுதியானவர்கள், அவர்களுக்கு தேவையான வசதிகளை பா.ஜ.க வழங்கும். இந்தியாவில் மற்ற மாநிலங்களில் பா.ஜ.க. சிறப்பான ஆட்சியை மக்களுக்கு வழங்கி வருகிறது. பிரதமர் மோடி ஆட்சியின் நீட்சியை தமிழகத்தில் உருவாக்குவோம்’’. இவ்வாறு அவர் பேசினார்.</description>
</news>
