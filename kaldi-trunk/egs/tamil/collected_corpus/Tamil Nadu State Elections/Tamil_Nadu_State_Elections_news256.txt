<news>
<headline>தேர்தல் அறிவிப்பு எதிரொலி: தலைமைச் செயலகம் வெறிச்சோடியது</headline>
<description>
சென்னை, தேர்தல் அறிவிக்கப்பட்டதையொட்டி சென்னை தலைமைச் செயலகம் கட்சிக்காரர்கள் நடமாட்டம் இல்லாமல் வெறிச்சோடியது.தேர்தல் எதிரொலிதமிழக அரசின் தலைமை அலுவலகமான தலைமைச் செயலகம் கோட்டையில் செயல்பட்டு வருகிறது. முதல்-அமைச்சர் முதல் அனைத்து அமைச்சர்கள் மற்றும் உயர் அதிகாரிகளின் அலுவலகங்கள் இங்கு தான் உள்ளன. எனவே தலைமைச் செயலகத்தில் உள்ள அமைச்சர்களின் அலுவலகங்களுக்கு கட்சிக்காரர்களும், பொதுமக்களும் கையில் மனுக்களை வைத்துக்கொண்டு அதிக அளவில் வருவார்கள் என்பதால் தலைமைச் செயலகம் எப்போதும் பரபரப்பாக காணப்படும். நடந்து செல்வதற்கு கூட இடம் இல்லாத அளவிற்கு தலைமைச் செயலக வளாகத்தில் ஆட்களின் கூட்டமும், வாகனங்களின் பெருக்கமும் அதிகமாக காணப்படும். இந்த நிலையில், தமிழக சட்டமன்ற தேர்தல் மே மாதம் 16-ந்தேதி அறிவிக்கப்பட்டுள்ளது. இதற்கான அறிவிப்பு கடந்த 4-ந்தேதி டெல்லியில் இருந்து வெளியிடப்பட்டது. தேர்தல் தேதி அறிவிக்கப்பட்ட அடுத்த நொடியே தேர்தல் நடத்தை விதிமுறைகள் அமலுக்கு வந்து விட்டன.இதன் எதிரொலியாக கடந்த 5-ந்தேதி முதல் தலைமைச் செயலகம் வெறிச்சோடியது. தேர்தல் நடத்தை விதிமுறைகள் காரணமாக அமைச்சர்கள் யாரும் கோட்டைக்கு வராததால் அவரை தேடி வரும் கட்சிக்காரர்கள் மற்றும் ஊர்க்காரர்கள் யாரும் கோட்டை பக்கம் காணவில்லை. கடைகளில் கூட்டம் குறைந்ததுதமிழக அமைச்சரவையில் மிகவும் செல்வாக்கு மிக்கவர்களாக கருதப்பட்ட ஓ.பன்னீர்செல்வம், நத்தம் விசுவநாதன், பழனியப்பன் ஆகியோரை தேடி கட்சிக்காரர்கள் தினமும் நூற்றுக்கணக்கில் அவர்களது அலுவலகத்துக்கு வருவார்கள். ஆனால் அவர்கள் 3 பேரும் கட்சியில் இருந்து ஓரம் கட்டப்பட்டதால் அவர்களும் கோட்டைக்கு வருவதில்லை. கட்சியினரும் வரவில்லை.தேர்தல் அறிவிக்கப்பட்டதின் காரணமாக தலைமைச் செயலக வளாகத்தில் உள்ள ஓட்டல்கள், டீக்கடைகள், குளிர்பான கடைகள் உள்பட அனைத்து கடைகளிலும் கூட்டம் மிகவும் குறைந்து காணப்படுகிறது. மேலும் கோட்டையில் உள்ள அமைச்சர்களின் அலுவலகங்களும் மூடப்பட்டுள்ளதால் ஊழியர்களின் வருகையும் குறைந்து போய் விட்டது. இனி தேர்தல் முடிந்து புதிய அரசு அமையும் வரை சென்னை கோட்டை காற்றாடிக்கொண்டு தான் இருக்கும்.</description>
</news>
