<news>
<headline>தமிழக சட்டசபை தேர்தலின் கதாநாயகன் அன்புமணி; டாக்டர் ராமதாஸ் சொல்கிறார்</headline>
<description>
சென்னை, 
தமிழக சட்டசபை தேர்தலின் கதாநாயகன் அன்புமணி. கதாநாயகி பா.ம.க. தேர்தல் அறிக்கை என்று டாக்டர் ராமதாஸ் கூறியுள்ளார்.
பா.ம.க. நிறுவனர் டாக்டர் ராமதாஸ் நேற்று வெளியிட்ட அறிக்கையில் கூறியிருப்பதாவது:-
அ.தி.மு.க.-தி.மு.க. வித்தியாசங்கள்
தமிழக சட்டசபை தேர்தலுக்கான வேட்பு மனுத் தாக்கல் தொடங்க இன்னும் 22 நாட்களே உள்ள நிலையில் அதற்கான களப்பணிகளில் பா.ம.க. தீவிரமாக ஈடுபட்டிருக்கிறது. 
தேர்தலில் வெற்றிகளை குவிக்க வேண்டும் என்ற எண்ணம் கொண்ட அனைவரின் கவனமும் களப் பணிகளில் தான் இருக்க வேண்டும். ஆனால், தி.மு.க. தலைவர் கருணாநிதியோ கள நிலவரம் புரியாமல் அ.தி.மு.க.வுக்கு மாற்று தமது கட்சி தான் என்று தமக்கு தாமே ஆறுதல் கூறிக் கொண்டிருக்கிறார்.
தமிழகம் இப்போது எதிர்கொண்டு வரும் பிரச்சினைகளுக்கான தீர்வு தி.மு.க.விடம் உள்ளதா?. மதுக்கடைகளை தெருவுக்குத் தெரு திறந்து மக்களை சீரழித்தீர்கள். கல்வியை கடைச்சரக்காக மாற்றினீர்கள். மருத்துவம் பெறுவதற்காக மக்கள் கடனாளிகள் ஆகும் நிலைமையை ஏற்படுத்தினீர்கள். விவசாயம் செய்யும் உழவர்களுக்கு தீராக்கடனும் தற்கொலையும் மட்டுமே பரிசு என்ற நிலைமையை உருவாக்கினீர்கள். இந்த விஷயங்களில் தி.மு.க.வுக்கும், அ.தி.மு.க.வுக் கும் ஆறு வித்தியாசங்கள் இல்லை. அரை வித்தியாசம் கூட காண முடியாது. 
மக்கள் விரும்பும் தட்டு
உண்மையில் அ.தி.மு.க.வும், தி.மு.க.வும் ஒரே தட்டில் இருக்கின்றன. அது மக்கள் தீண்ட விரும்பாத தட்டு. மாறாக அ.தி.மு.க., தி.மு.க.வால் ஏற்பட்ட அனைத்து தீமைகளையும் களையும் எண்ணத்துடன் உங்களுக்கு எதிரான தட்டில் பா.ம.க. உள்ளது. இது தான் மக்கள் விரும்பும் தட்டு ஆகும். 
அவ்வாறு இருக்கும்போது அ.தி.மு.க.வுக்கு தி.மு.க. எப்படி மாற்றாக முடியும்? அ.தி.மு.க., தி.மு.க. ஆகிய இரு கட்சிகளுக்கும் மாற்று பா.ம.க. என்பது தான் எவராலும் புறக்கணிக்க முடியாத உண்மை ஆகும்.
அ.தி.மு.க., தி.மு.க. ஆகிய இரு கட்சிகளையுமே ஆட்சிக்கு வர அனுமதிக்கக்கூடாது என்பது தான் மக்களின் விருப்பம். இந்த இரு கட்சிகளுக்கும் மாற்று தேவை என மக்கள் எதிர்பார்க்கின்றனர். 
அன்புமணியா, அம்மாவா?
2011-ம் ஆண்டு தேர்தலில் ஏற்பட்ட வீழ்ச்சியில் இருந்து எழுவதற்கு தி.மு.க.வால் முடியவில்லை. 2014 தேர்தலில் ஒரு தொகுதியில் கூட வெற்றி பெற முடியாமல் படுதோல்வி அடைந்தது. அதுமட்டுமின்றி, 8 தொகுதிகளில் 3-வது இடத்திற்கு தள்ளப்பட்டது. இந்த தேர்தலில் தி.மு.க. களத்திலேயே இல்லை. வேட்பு மனு தாக்கல் செய்வதற்கு முன்பாகவே தி.மு.க.வின் தோல்வி உறுதி செய்யப்பட்டு விட்டது என்பது தான் உண்மை. 
தமிழகத்தின் 234 தொகுதிகளிலும் அன்புமணியா, அம்மாவா(ஜெயலலிதா)? என்ற போட்டி தான் நிலவுகிறது. இத்தகைய நிலையில் தி.மு.க. தான் மாற்று என்பது நல்ல நகைச்சுவை. 2016-ம் ஆண்டு சட்டப்பேரவைத் தேர்தலின் கதாநாயகன் டாக்டர் அன்புமணி ராமதாஸ் தான். கதாநாயகி பா.ம.க.வின் தேர்தல் அறிக்கை தான். இந்த கூட்டணி தான் வரும் தேர்தலில் வெற்றி பெற்று ஆட்சியைப் பிடிக்கும்.
இவ்வாறு டாக்டர் ராமதாஸ் கூறியுள்ளார்.</description>
</news>
