<news>
<headline>தமிழகத்தில் அன்புமணி ஆதரவு அலை வீசத்தொடங்கி உள்ளது; டாக்டர் ராமதாஸ் பேச்சு</headline>
<description>
அம்பத்தூர், 
தமிழகத்தில் அன்புமணிக்கான ஆதரவு அலை வீசத்தொடங்கி உள்ளதாக டாக்டர் ராமதாஸ் கூறினார்.
தேர்தல் பிரசார பொதுக்கூட்டம்
சென்னை அம்பத்தூரில் பா.ம.க. சார்பில் தேர்தல் பிரசார பொதுக்கூட்டம் நடந்தது. கூட்டத்துக்கு முன்னாள் நகராட்சி தலைவர் கே.என்.சேகர் தலைமை தாங்கினார். கூட்டத்தில் பா.ம.க. நிறுவனர் டாக்டர் ராமதாஸ் பேசியதாவது:-
தமிழகத்தில் இளைஞர்கள் எவ்வாறு முன்னேற வேண்டும். பெண்கள் முன்னேற என்ன வழி? என பல்வேறு வகையான முன்னேற்றத்துக்கான 26 ஆவணங்களை பா.ம.க. வெளியிட்டு உள்ளது. தற்போது வரைவு தேர்தல் அறிக்கை வெளியிட்டு உள்ளோம். இதில் அனைத்து முன்னேற்றத்துக்கான செயல்திட்டம் உள்ளது. 
இலவசங்களை கொடுக்க மாட்டார்
நாங்கள் எதையும் ஆதாரத்தோடும், ஆவணத்தோடும் குறிப்பிட்டு இருக்கிறோம். அன்புமணி சாத்தியமாவதைத்தான் சொல்வார். புதியதோர் தமிழகம் ஏற்பட அன்புமணி பல்வேறு திட்டங்களை வைத்து இருக்கிறார். அதன் மூலம் மக்கள் மகிழ்ச்சியாக, செழிப்பாக, கண்ணியமான வாழ்க்கை வாழ்வதற்கு வழி வகுக்கும். 
அன்புமணி இலவசங்களை கொடுக்கமாட்டார். 50 வருடமாக கொடுக்காத சிறந்த கல்வியை கொடுத்து அதற்கான பயிற்சியையும் கொடுத்து இளைஞர்களுக்கு வேலை வாய்ப்பை உருவாக்கி கொடுப்பார். 
அவர் மத்திய சுகாதார மந்திரியாக இருந்தபோது பல்வேறு எதிர்ப்புக்கும் மத்தியில் தன்னந்தனியாக போராடி புகையிலையை ஒழிக்க சட்டம் கொண்டு வந்தார். 108 ஆம்புலன்ஸ் கொண்டு வந்தார். இதற்காகவே அன்புமணிக்கு மக்கள் ஓட்டு போடலாம்.
அன்புமணி ஆதரவு அலை
கடந்த 35 வருடமாக மதுவை ஒழிக்க தன்னந்தனியாக போராடியவன்தான் இந்த ராமதாஸ். தற்போது எல்லாருமே மதுவை ஒழிப்பேன் என்கின்றனர். குடிகாரர்கள் கூட மதுவை ஒழிப்பேன் என்கிறார்கள். சில கட்சிகளுக்கு டெபாசிட் கிடைக்காது. எத்தனை பேர் கூடினாலும் ஒரு சீட் கிடைக்காது. 
ஆனால் அன்புமணி பேச்சை கேட்டு தமிழ்நாடு வாக்காளர்கள், இளைஞர்கள் என மக்கள் மயங்கி போய் இருக்கிறார்கள். அனைத்து தரப்பினரும் அன்புமணியை தான் விரும்புகிறார்கள். ஊழலையும், மதுவையும் ஒழித்தால் முன்னேற்றம் வரும். 234 தொகுதிகளிலும் அன்புமணியை பற்றி தான் மக்கள் பேசுகிறார்கள். 
வாக்காளர்கள் இந்த தேர்தலை வித்தியாசமாக பார்க்கிறார்கள். தமிழகத்தில் தற்போது அன்புமணிக்கான ஆதரவு அலை வீச தொடங்கி இருக்கிறது. இன்னும் 10 நாளில் அந்த அலை மிக வேகமாக வீசும். கடைசியில் ஒரு மிகப்பெரிய அரசியல் சூறாவளியை தமிழ்நாடு சந்திக்கும். வாக்குப்பதிவு நடைபெறும் மே மாதம் மாம்பழ சீசன். எங்கும் மாம்பழம் கிடைக்கும். அப்போது பா.ம.க 200 தொகுதிகளில் அமோக வெற்றி பெறும். 
இவ்வாறு அவர் பேசினார்.</description>
</news>
