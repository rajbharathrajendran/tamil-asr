<news>
<headline>பா.ஜனதாவுக்கு ஒரு இடம் கூட கிடைக்காது என்று சொல்வது ‘‘கருத்து கணிப்பு அல்ல, அது கருத்து தயாரிப்பு’’; தலைவர்கள் விளக்கம்</headline>
<description>
சென்னை, 
பா.ஜனதாவுக்கு வெற்றி கிடைக்காது என்று சொல்வது, கருத்து கணிப்பு அல்ல, அது கருத்து தயாரிப்பு என்றும், மக்களின் அடிநாளத்தில் தங்களுக்கு ஆதரவு இருப்பதாகவும் அந்த கட்சி தலைவர்கள் விளக்கம் அளித்துள்ளனர். 
கருத்து கணிப்பு
தமிழக சட்டசபை தேர்தல் முடிவுகள் குறித்து சில தனியார் நிறுவனங்கள் நடத்திய கருத்து கணிப்புகள் நேற்று முன்தினம் வெளியிடப்பட்டது. அதில் தமிழகத்தில் பா.ஜனதா கட்சி, 234 தொகுதிகளில் ஒரு தொகுதியில் கூட வெற்றி பெறாது என்று தெரிவிக்கப்பட்டுள்ளது. 
இது குறித்து அந்த கட்சி தலைவர்கள் நேற்று தங்களது கருத்துகளை தெரிவித்துள்ளனர். 
உண்மையல்ல
அதன் விவரம் வருமாறு:- 
மத்திய மந்திரி பொன்.ராதாகிருஷ்ணன்:- கடந்த பாராளுமன்ற தேர்தலின் போது ஏராளமான கருத்து கணிப்புகள் வந்தன. ஆனால் அவை எல்லாம் பொய்யாகி, மோடி பிரதமராக பொறுப்பேற்றார். எனவே கருத்து கணிப்புகள் எல்லாம் உண்மையல்ல. எனவே இதனையெல்லாம் நாங்கள் நம்ப வில்லை. தமிழகத்தை பொறுத்தவரை அ.தி.மு.க.- தி.மு.க.வுக்கு எதிராக மக்கள் வாக்களிக்க தயாராகி விட்டனர். எனவே அந்த வாக்குகள் அனைத்தும் பா.ஜனதா கட்சிக்கு தான். 
தவிடுபொடி
மாநில தலைவர் டாக்டர் தமிழிசை சவுந்தரராஜன்:- தமிழக அரசியல் களத்தில் இன்னும் கூட்டணி முடிவாகவில்லை. முழுமையாக வேட்பாளர்களை அறிவிக்கவில்லை. இந்த நிலையில் இந்த கட்சி வெற்றி பெறும், அந்த கட்சி தோல்வி அடையும் என்று கருத்து கணிப்பை வெளியிடுவது ஏற்கத்தக்கது அல்ல. அப்படி வெளியிடப்படும் கருத்து கணிப்பு உண்மையானதும் அல்ல. எனவே இதனை எல்லாம் நான் நம்புவது கிடையாது.
தமிழக மக்களின் அடிநாளத்தில் பா.ஜனதாவுக்கு ஆதரவு இருக்கிறது. எனவே இந்த கருத்து கணிப்புகளை எல்லாம் தவிடு பொடியாக்கி, நாங்கள் அமோக வெற்றி பெறுவோம். 
கருத்து தயாரிப்பு
மேலிட பார்வையாளர் முரளிதரராவ்:- பா.ஜனதா தோல்வி அடையும் என்று சொல்லும் கருத்து கணிப்பை பற்றி நான் ஏன் என் கருத்து சொல்ல வேண்டும்?. அது ஒரு கருத்து தயாரிப்பு. 
இவ்வாறு அவர்கள் தெரிவித்தனர். 
206 இயக்கங்கள் ஆதரவு
இதற்கிடையில் கமலாலயத்தில் நேற்று சத்தியாகிரகா இயக்கத்துடன் தொடர்புடைய 206 இயக்கங்களை சேர்ந்தவர்கள் மாநில தலைவர் டாக்டர் தமிழிசை சவுந்தரராஜனை சந்தித்து பா.ஜனதாவுக்கு ஆதரவு தெரிவித்தனர். இதற்காக அங்கு ஏராளமான இளைஞர்கள் வந்திருந்தனர். 
அவர்கள் மத்தியில் டாக்டர் தமிழிசை சவுந்தரராஜன் பேசியதாவது:-
தற்போதைய சூழலில், ‘‘லஞ்சம் வாங்கினேன், பிடிபட்டேன். அதே லஞ்சத்தை, லஞ்சமாக கொடுத்தேன். விடுப்பட்டேன்’’ என்ற நிலை தான் உள்ளது. இனி 2ஜி வழக்கு, நிலக்கரி வழக்கு போன்றவை எல்லாம் ஆகும் என்று தெரியாது. ஆனால் அதே 2ஜி ஏலம் மூலம் கிடைத்த வருமானத்தை பா.ஜனதா அரசு மக்களுக்கே மீண்டும் வழங்குகிறது. ஊழலற்ற, லஞ்சமற்ற ஆட்சி அமைப்போம் என்று சொல்வதற்கு தகுதி படைத்த ஒரே கட்சி பா.ஜனதா தான். எனவே இளைஞர்களான நீங்கள் எங்களுக்கு முழு ஆதரவு தர வேண்டும். 
இவ்வாறு அவர் பேசினார்.</description>
</news>
