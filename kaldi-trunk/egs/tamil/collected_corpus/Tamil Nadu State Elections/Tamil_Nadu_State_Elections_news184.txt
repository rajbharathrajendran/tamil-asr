<news>
<headline>தொகுதி பங்கீடு பிரச்சினை குறித்து கருணாநிதி ஆலோசனை</headline>
<description>
சென்னை, 
தொகுதி பங்கீடு பிரச்சினை குறித்து தி.மு.க. தலைவர் கருணாநிதி ஆலோசனை நடத்தினார்.
தொகுதி பங்கீடு
தி.மு.க. கூட்டணியில் இடம் பெற்றுள்ள மனிதநேய மக்கள் கட்சி, இந்திய யூனியன் முஸ்லிம் லீக் ஆகிய கட்சிகளுக்கு தலா 5 தொகுதிகள் ஒதுக்கப்பட்டுள்ளது. பெருந்தலைவர் மக்கள் கட்சி, சமூக சமத்துவப்படை, விவசாயிகள் தொழிலாளர்கள் கட்சி ஆகியவற்றுக்கு தலா ஒரு தொகுதி ஒதுக்கப்பட்டுள்ளது.
தற்போது காங்கிரஸ் கட்சிக்கு ஒதுக்க வேண்டிய இடங்கள் குறித்து தி.மு.க.-காங்கிரஸ் தரப்பில் பேச்சுவார்த்தை நடத்தப்பட்டு வருகிறது. கடந்த வாரம் சென்னை வந்த தமிழக காங்கிரஸ் தேர்தல் பொறுப்பாளர் குலாம்நபி ஆசாத், தி.மு.க. தலைவர் கருணாநிதியை சந்தித்து தொகுதி பங்கீடு குறித்து பேச்சுவார்த்தை நடத்தினார். இந்த பேச்சுவார்த்தையில் தொகுதி உடன்பாடு எட்டப்படவில்லை. 
அவசர ஆலோசனை
காங்கிரஸ் கட்சி கோரிய 47 தொகுதிகளுக்கு பதில் 20 முதல் 25 தொகுதிகளை மட்டும் தர முடியும் என்று தி.மு.க. தலைமை வலியுறுத்தியது. இதைத்தொடர்ந்து தமிழக காங்கிரஸ் தலைவர்கள் டெல்லி சென்று கட்சி தலைமையிடம் ஆலோசனை நடத்தினர். 
இதற்கிடையே தி.மு.க. கூட்டணியில் காங்கிரஸ் கட்சிக்கு ஒதுக்க வேண்டிய இடங்கள் குறித்து அவசர ஆலோசனை கூட்டத்தை கோபாலபுரத்தில் உள்ள தனது இல்லத்தில் கருணாநிதி நேற்று கூட்டினார்.
இதில் தி.மு.க. பொருளாளர் மு.க.ஸ்டாலின், முதன்மை செயலாளர் துரைமுருகன், மகளிர் அணி செயலாளர் கனிமொழி எம்.பி., முன்னாள் அமைச்சர்கள் பொன்முடி, எ.வ.வேலு, கே.என்.நேரு மற்றும் நிர்வாகிகள் கலந்து கொண்டனர். காலை 10 மணிக்கு தொடங்கிய கூட்டம் சுமார் 2 மணிநேரம் நடந்தது. 
த.மா.கா.வுடன் கூட்டணியா?
இந்த கூட்டத்தில் காங்கிரஸ் கட்சிக்கு எவ்வளவு தொகுதியை ஒதுக்கலாம்? என்பது குறித்தும் கூட்டணியில் சேர இருக்கிற மேலும் சில கட்சிகள் குறித்தும், தேர்தல் வியூகம் குறித்தும், வேட்பாளர் பட்டியலை எப்போது வெளியிடலாம் என்பது பற்றியும் அவர்கள் விவாதித்ததாக தெரிகிறது. 
இந்த கூட்டத்திற்கு பிறகு வெளியே வந்த மு.க.ஸ்டாலின் நிருபர்களுக்கு பேட்டி அளித்தார். அப்போது அவரிடம் நிருபர்கள் கேட்ட கேள்விகளும், அதற்கு அவர் அளித்த பதில்களும் வருமாறு:-
கேள்வி:- த.மா.கா.வுடன் கூட்டணி பேச்சுவார்த்தை நடைபெறுவதாக தகவல் வருகிறதே?
பதில்:- பேச்சுவார்த்தை நடைபெறுவதாக யார் சொன்னது? நான் சொன்னேனா? நான் ஒன்றும் சொல்லவில்லையே. நீங்களாகவே சொல்கிறீர்கள். நீங்களே கற்பனை செய்து கொள்கிறீர்கள். நீங்களே எழுதுகிறீர்கள். நீங்கள் செய்யும் கற்பனைக்கு நான் உடந்தையாக இருக்க முடியாது.
மகிழ்ச்சி
கேள்வி:- காங்கிரஸ் கட்சியுடன் நாளை (இன்று) கூட்டணி பேச்சுவார்த்தை முடிந்து விடுமா?
பதில்:- முடிந்தவுடன் நான் உங்களிடம் சொல்கிறேன்.
கேள்வி:- சிறுதாவூர் பங்களா விவகாரத்தில் தேர்தல் கமிஷன் ஆய்வு மேற்கொள்கிறதே?
பதில்:- மகிழ்ச்சி.
இவ்வாறு அவர் பதிலளித்தார்.
47 தொகுதிகளை காங்கிரஸ் கேட்கிறது
காங்கிரஸ் கட்சியின் தலைமை அலுவலகமான சத்தியமூர்த்தி பவனில் மூத்த காங்கிரஸ் தலைவர்கள், டெல்லி சென்றுள்ள தங்கள் மாநில தலைவர் நல்ல பதிலுடன் நாளை (இன்று) வரவிருப்பதாக கூறினர். இதுகுறித்து காங்கிரஸ் மூத்த தலைவர்கள் சிலர் கூறியதாவது:-
சட்டசபை தேர்தல் என்ற உடனேயே தி.மு.க. கூட்டணியில் காங்கிரஸ் கட்சி இணைந்து முதன் முதலில் கூட்டணியை உறுதி செய்தது. அதன்படி கடந்த முறை 63 தொகுதிகளில் போட்டியிட்ட காங்கிரஸ் கட்சிக்கு குறைந்த பட்சம் 47-ம், அதிகப்பட்சமாக 63 தொகுதிகளை கவுரவமாக ஒதுக்கவேண்டும் என்று தி.மு.க. தலைமையிடம் கேட்கப்பட்டது. இதற்காக டெல்லியில் இருந்து குலாம்நபி ஆசாத் உள்ளிட்ட தலைவர்கள் பேச்சுவார்த்தை நடத்தி சென்றனர். ஆனால் தி.மு.க. எதிர்பார்த்த தொகுதிகளை தர மறுப்பதால், தொகுதி பங்கீடு இழுபறி நீடித்து வருகிறது. 
த.மா.கா,வுடன் பேசுவதா?
அதுவும் கடந்த முறை தி.மு.க. கூட்டணியில் இருந்த பல்வேறு கட்சிகள் தற்போதைய சூழ்நிலையில் இடம்பெறாத நிலையில், கூடுதலான தொகுதிகளை காங்கிரசுக்கு ஒதுக்க வேண்டும் என்றோம். அதற்கு தி.மு.க. தலைமை வளைந்து கொடுக்கவில்லை. இதனால் மாநில தலைவர் இதுகுறித்து டெல்லி சென்று ராகுல்காந்தியை சந்தித்து 2 முறை பேச்சுவார்த்தை நடத்தினார். குறைந்த பட்சம் 47 தொகுதிகளையாவது ஒதுக்கித்தர வேண்டும். 
காங்கிரசில் இருந்து பிரிந்து சென்ற ஜி.கே.வாசனிடம், தி.மு.க.வினர் பேச்சுவார்த்தை நடத்தியதற்கும் ராகுல் வருத்தம் தெரிவித்து உள்ளார். இருந்தாலும் த.மா.கா,வை கூட்டணியில் சேர்ப்பதில் எங்களுக்கு ஆட்சேபனை இல்லை, மாறாக எங்களுக்கு ஒதுக்கப்படும் தொகுதிகளின் எண்ணிக்கையை குறைக்க கூடாது. தொடர்ந்து மாநிலத் தலைவர், சோனியாகாந்தியையும் சந்தித்துவிட்டு நல்ல பதிலுடன் நாளை (இன்று) மாநிலத்தலைவர் சென்னை வர உள்ளார். அதற்கு பிறகு தி.மு.க. கூட்டணியில் நீடிப்பதா? வேண்டாமா? என்பது தெரியவரும்.
இவ்வாறு அவர்கள் கூறினர்.</description>
</news>
