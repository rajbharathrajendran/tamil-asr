<news>
<headline>‘தேர்தலில் ஜெயலலிதாவுக்கும், எனக்கும் தான் போட்டி’ 
டாக்டர் அன்புமணி ராமதாஸ் பேச்சு</headline>
<description>
சென்னை,பா.ம.க. தேர்தல் அறிக்கையின் 2-வது பாகம் தி.மு.க. தேர்தல் அறிக்கை. தேர்தலில் ஜெயலலிதாவுக்கும், எனக்கும் தான் போட்டி என்று டாக்டர் அன்புமணி ராமதாஸ் கூறினார்.டாக்டர் ராமதாஸ் பேச்சுசென்னையில் நேற்று நடந்த பா.ம.க. தேர்தல் அறிக்கை வெளியிட்டு விழாவில், பா.ம.க. நிறுவனர் டாக்டர் ராமதாஸ் பேசியதாவது:- பா.ம.க. தேர்தல் அறிக்கை மாற்றத்துக்கான மக்கள் சாசனம். புரட்சியின் முதல் படிக்கல். கடந்த ஆண்டு செப்டம்பர் மாதம் வெளியிடப்பட்ட பா.ம.க. வரைவு தேர்தல் அறிக்கை 30 தலைப்புகள், 96 பக்கங்களுடன் தயாரானது. இறுதி தேர்தல் அறிக்கை 46 தலைப்புகள், 144 பக்கங்களுடன் சற்று உயர்ந்து இருக்கிறது. முதல்-அமைச்சர் வேட்பாளர் டாக்டர் அன்புமணி 32 மாவட்டங்களுக்கும் சென்று மக்களின் நாடித்துடிப்பை அறிந்து, ஒவ்வொரு மாவட்டத்தின் பிரச்சினைகளை கேட்டறிந்து, தேர்தல் அறிக்கை தயாரிக்கப்பட்டுள்ளது. பா.ம.க. தேர்தல் அறிக்கையில் தமிழ்நாட்டில் மிகச்சிறந்த மாற்றங்களை செய்யக்கூடிய தெளிவான தொலைநோக்கு பார்வையுடன் திட்டங்கள் இடம் பெற்றுள்ளன.பா.ம.க. தேர்தல் அறிக்கையின் 42 தலைப்புகள் தி.மு.க. தேர்தல் அறிக்கையில் காப்பி அடிக்கப்பட்டுள்ளது. நான் அடிக்கடி சொல்லி வருவதை போன்று இந்த தேர்தலில் அன்புமணிக்கும், அம்மாவுக்கும் (ஜெயலலிதா) தான் போட்டி. பா.ம.க. தான் மாற்று. மக்கள் நல கூட்டணியை பற்றி மக்கள் சிரிப்பாக பேசுகிறார்கள். அந்த கூட்டணிக்கு முக்கியத்துவம் இல்லை. நாங்கள் கவலைப்படவில்லை. தமிழகம் முழுவதும் உள்ள 2 கோடி குடும்பங்களும் இன்றைக்கு அன்புமணியை பற்றி தான் பேசுகிறார்கள். 4 இளைஞர்கள் ஒன்றுகூடும் போது அன்புமணியை பற்றி தான் பேசுகிறார்கள்.இவ்வாறு அவர் பேசினார்.அன்புமணி ராமதாஸ்டாக்டர் அன்புமணி ராமதாஸ் பேசியதாவது:-பா.ம.க.வின் செயல்திட்டங்கள் குறித்து கடந்த ஆண்டு செப்டம்பர் மாதம் வரைவு தேர்தல் அறிக்கை முதல் பாகம் வெளியிடப்பட்டது. சென்னை அண்ணா அறிவாலயத்தில் (தி.மு.க. தலைமை அலுவலகம்), கடந்த 10-ந் தேதி வெளியிடப்பட்ட தேர்தல் அறிக்கை, பா.ம.க. தேர்தல் அறிக்கையின் 2-வது பாகம். தற்போது இறுதி பாகம் வெளியிடப்பட்டுள்ளது.மதுவிலக்கிற்காக டாக்டர் ராமதாஸ் 26 ஆண்டுகளாக போராடி வருகிறார். தற்போது, 100 சதவீதம் கட்சிகளும் இன்று மதுவிலக்கு கொண்டு வருவோம் என்கிறது. எதை செய்தாலும் பா.ம.க. முன்னோடியாக இருக்கிறது. மற்ற கட்சிகள் பா.ம.க.வை பின்பற்றுகின்றன. கடந்த மாதம் மதுவிலக்கு சாத்தியமில்லை என்று சொன்ன ஜெயலலிதாவும், அவருடைய அமைச்சர்களும், இன்றைக்கு படிபடியாக மதுவிலக்கு கொண்டு வரப்படும் என்கிறார்கள். மதுவிலக்கை கொண்டு வர போராடி சசிபெருமாள் உயிரிழந்தார். தமிழகம் முழுவதும் 20 மதுவிலக்கு போராட்டங்களை நான் நடத்தி உள்ளேன். இப்போது தேர்தல் பயத்தில் மதுவிலக்கு பற்றி ஜெயலலிதா பேசுகிறார்.நாங்கள் ஆட்சிக்கு வந்தவுடன் அரசின் எல்லாத்துறைகளின் கடந்த 10 ஆண்டு கால செயல்பாடுகள் குறித்து நீதி விசாரணை நடத்தப்படும். இந்த தேர்தலில் ஜெயலலிதாவுக்கும், எனக்கும் தான் போட்டி. மதுவை ஒழிக்க என்னால் மட்டும் தான் முடியும் என்று பெண்கள் நம்புகிறார்கள்.இவ்வாறு அவர் பேசினார்.ஆர்.கே.நகரில் போட்டியா?அப்படி என்றால் நீங்கள் ஆர்.கே.நகரில் முதல்-அமைச்சர் ஜெயலலிதாவை எதிர்த்து போட்டியிடுவீர்களா? என்று நிருபர்கள் கேட்டதற்கு, ‘நான் தேர்தலை சொல்கிறேன். தொகுதியை அல்ல. நான் போட்டியிடும் தொகுதி 24 மணி நேரத்தில் தெரிவிக்கப்படும்’ என்று டாக்டர் அன்புமணி ராமதாஸ் பதில் அளித்தார்.</description>
</news>
