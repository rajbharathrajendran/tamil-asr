<news>
<headline>ஆம் ஆத்மி கட்சியிடம் ஆதரவு திரட்டினார், வைகோ; கட்சி அலுவலகத்துக்கு நேரில் சென்று பேசினார்</headline>
<description>
சென்னை, 
தமிழக ஆம் ஆத்மி அலுவலகத்துக்கு சென்ற வைகோ, தேர்தலில் ஆதரவு அளிக்கும்படி ஆம் ஆத்மி தலைவர்களிடம் வேண்டுகோள் விடுத்தார்.
ஆம் ஆத்மியிடம் ஆதரவு கேட்டார்
ம.தி.மு.க. பொதுச்செயலாளர் வைகோ, தே.மு.தி.க.-மக்கள்நல கூட்டணிக்கு தமிழக ஆம் ஆத்மி கட்சி ஆதரவு அளிக்க கோரி, ஆம் ஆத்மி கட்சி நிர்வாகிகளை நேற்று சென்னையில் உள்ள அக்கட்சியின் அலுவலகத்தில் சந்தித்து பேசினார்.
சந்திப்பிற்கு பிறகு, வைகோ நிருபர்களுக்கு பேட்டியளித்தார். அப்போது அவர் கூறியதாவது:-
மூடி மறைத்தது ஏன்?
நேதாஜி பற்றிய உண்மைகளை வெளியிட வேண்டும் என்று பலமுறை நான் போராடி வருகிறேன். நேரு அரசாங்கம் இந்த நாட்டுக்கு வஞ்சனை செய்துவிட்டது. நேருவை நான் மதித்து வந்தவன். ஆனால் நேதாஜி உயிருடன் இருப்பது தெரிந்தும், இறந்துபோனார் என்ற செய்தியை பரப்பியது.
ரஷிய சிறையில் சித்ரவதை செய்யப்பட்டார் என்று நான் கூறினேன். அவருடைய படையில் 40 ஆயிரம் தமிழர்கள் ரத்தம் சிந்தி போராடினார்கள். நான் இப்போது இருக்கும் மத்திய அரசை குற்றஞ்சாட்டுகிறேன். இதை ஏன் நீங்கள் மூடி மறைத்தீர்கள்?. நேதாஜி பற்றிய உண்மையை யார் மறைத்தாலும், அவர்கள் வரலாற்றில் மன்னிக்கப்படமாட்டார்கள். 
நம்பிக்கை
தமிழக சட்டமன்ற தேர்தலில் ஊழலை ஒழிப்பதை பிரதான நோக்கமாக கொண்டுள்ள தே.மு.தி.க.-மக்கள்நல கூட்டணிக்கு தமிழக ஆம் ஆத்மி கட்சி ஆதரவு தரவேண்டும் என்று கேட்டுக்கொள்வதற்காக வந்தேன். அவர்கள் எங்களால் எந்த முடிவும் எடுக்க முடியாது. அகில இந்திய தலைமையை கேட்டு பதில் சொல்வதாக தெரிவித்து இருக்கின்றனர். நான் நம்பிக்கையோடு இருக்கிறேன்.
எங்களுக்கு அனைத்து இடங்களிலும் பேராதரவு வளர்ந்து வருகிறது. அ.தி.மு.க.வுக்கு மாற்று தி.மு.க. என்று அக்கட்சியின் தலைவர் கருணாநிதி கூறி இருக்கிறார். அவர் என்றும் உண்மையை தான் சொல்வார். ஊழல் செய்வதில் திறமையான மாற்று, ஒருமுறை அ.தி.மு.க. என்றால், மறுமுறை தி.மு.க. தான். இதுதான் உண்மை. 
கட்சி கொடி
காரில் கட்சி கொடி கட்டக்கூடாது என்று கூறுகிறார்கள். அ.தி.மு.க., தி.மு.க., காங்கிரஸ், பா.ஜ.க., கம்யூனிஸ்டு உள்ளிட்ட அரசியல் கட்சி தோழர்கள் எல்லோருக்கும் ஒரு வேண்டுகோள் விடுக்கிறேன். எந்த கொடியையும் நீங்கள் அவிழ்க்காதீர்கள். இப்படி செய்தால், கட்சி கொடியின் கரை வேட்டியில் இருக்கிறது என்று கூறி வேட்டியையும் அவிழ்க்க சொல்வார்கள்.
காரில் கட்சி கொடி கட்டக்கூடாது என எந்த சட்டத்தில் இடம் இருக்கிறது. இதை போலீஸ் தான் செய்கிறது. காவல்துறை டி.ஜி.பி.க்கு ஒரு கோரிக்கையை வைக்கிறேன். கார்களில் கொடியை கழற்றுகிற வேலையை விட்டுவிடுங்கள். 
இவ்வாறு அவர் கூறினார்.
அதைத்தொடர்ந்து, தமிழக ஆம் ஆத்மி கட்சியின் ஒருங்கிணைப்பாளர் வசீகரன் பேசும்போது, வைகோ எங்களிடம் ஆதரவு கேட்டு இருக்கிறார். மாநில கமிட்டி, நிர்வாகிகள், தொண்டர்கள் கருத்து கேட்டு, நாங்கள் இதுகுறித்து டெல்லி தலைமைக்கு தெரிவிப்போம். விரைவில் அதற்கான முடிவை அவர்களிடம் கூறுவோம். தமிழகத்தில் ஆம் ஆத்மி போட்டியிட்டால் அரவிந்த் கெஜ்ரிவால் நிச்சயம் பிரசாரத்துக்கு வருவார்’ என்றார்.
ஆதரிக்க எதிர்ப்பு 
இந்த சந்திப்பு நடந்து கொண்டு இருந்தபோது, ஆம் ஆத்மி கட்சியில் ஒரு சிலர், ஆதரவு அளிக்கக்கூடாது என்று கூறி வெளியில் நின்று சத்தம் போட்டுக்கொண்டு இருந்தனர்.</description>
</news>
