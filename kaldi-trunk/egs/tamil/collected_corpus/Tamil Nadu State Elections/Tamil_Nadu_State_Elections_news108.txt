<news>
<headline>மனிதநேய மக்கள் கட்சி போட்டியிடும் தொகுதிகள் இன்று அறிவிப்பு மு.க.ஸ்டாலினுடன், ஜவாஹிருல்லா பேச்சுவார்த்தை</headline>
<description>
சென்னை,
தி.மு.க. கூட்டணியில் இடம் பெற்றுள்ள மனிதநேய மக்கள் கட்சிக்கு 5 இடங்கள் ஒதுக்கப்பட்டுள்ளது. அந்த 5 தொகுதிகள் எவை? என்பது குறித்து தி.மு.க. தொகுதி பங்கீடு குழுவுடன் மனிதநேய மக்கள் கட்சி தலைவர் ஜவாஹிருல்லா கடந்த சில தினங்களாக பேசி வந்தார். நேற்று மாலை அண்ணா அறிவாலயத்தில் தி.மு.க. பொருளாளர் மு.க.ஸ்டாலினை சந்தித்து பேசினார்.இந்த பேச்சுவார்த்தையில் மனிதநேய மக்கள் கட்சி போட்டியிடும் தொகுதிகள் இறுதி செய்யப்பட்டது. இதுகுறித்து ஜவாஹிருல்லா கூறும்போது, ‘தொகுதி பங்கீடு பேச்சுவார்த்தை திருப்திகரமாக இருந்தது. நாங்கள் போட்டியிடும் தொகுதிகளின் பட்டியலை கருணாநிதி நாளை (இன்று) அறிவிப்பார்’ என்றார்.மு.க.ஸ்டாலின் நிருபர்களிடம் கூறியதாவது:–மனிதநேய மக்கள் கட்சி போட்டியிடும் தொகுதிகள் இறுதி செய்யப்பட்டுள்ளது. இந்த பட்டியலை கருணாநிதி வெளியிடுவார். கூட்டணியில் இருந்து எஸ்.டி.பி.ஐ. கட்சி வெளியேறியது அவர்கள் விருப்பம். அவர்கள் எங்கள் நிபந்தனைகளை ஏற்றுக் கொள்ளவில்லை.  இவ்வாறு அவர் கூறினார்.</description>
</news>
