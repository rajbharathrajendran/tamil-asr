<news>
<headline>சட்டசபை தேர்தலுக்கு அ.தி.மு.க-தி.மு.க. கட்சிகளின் வேட்பாளர் பட்டியல் தயார் ஆகிறது; அ.தி.மு.க. 11-ந் தேதி, தி.மு.க. 15-ந் தேதி வெளியிட வாய்ப்பு</headline>
<description>
சென்னை, 
தமிழக சட்டசபை தேர்தல் மே மாதம் 16-ந் தேதி நடைபெற இருக்கிறது. 
அதற்கான வேட்புமனு தாக்கல் அடுத்த மாதம் (ஏப்ரல்) 22-ந் தேதி தொடங்குகிறது. 
5 முனைப்போட்டி
மனுத்தாக்கல் தொடங்க இன்னும் 24 நாட்கள் கால அவகாசம் உள்ள நிலையில், பிரதான அரசியல் கட்சிகள், கூட்டணி, தொகுதி பங்கீடு, தேர்தல் அறிக்கை தயாரிப்பது, வேட்பாளர்களை தேர்வு செய்வது என சுறுசுறுப்பாக இயங்கி வருகின்றன. 
பொதுவாக, தமிழக சட்டமன்ற தேர்தல்களில் அ.தி.மு.க - தி.மு.க. இடையே தான் போட்டி இருக்கும். ஆனால், இந்த முறை கூடுதலாக, தே.மு.தி.க., பா.ம.க., பா.ஜ.க. தலைமையிலும் கூட்டணிகள் அமைந்து வருவதால் 5 முனைப்போட்டி நிலவும் சூழ்நிலை ஏற்பட்டுள்ளது. 
இதற்கு முன்பு எம்.ஜி.ஆர். மறைவுக்கு பிறகு 1989-ம் ஆண்டு நடந்த சட்டசபை தேர்தலில் தான் 5 முனைப்போட்டி நிலவியது. அதன் பிறகு, 27 ஆண்டுகள் கழித்து தற்போது தான் அதுபோன்ற ஒரு சூழ்நிலை உருவாகியுள்ளது. 
வேட்பாளர் தேர்வு
அ.தி.மு.க.வில் வேட்பாளர்களை தேர்வு செய்யும் பணி தீவிரமாக நடந்து வருகிறது. கடந்த 6-ந் தேதி தொடங்கிய வேட்பாளர் நேர்காணல் தொடர்ந்து 10-வது நாளாக இன்றும் (புதன்கிழமை) நடக்கிறது. அ.தி.மு.க. பொதுச் செய லாளரும், முதல்-அமைச்சருமான ஜெயலலிதா வேட்பாளர்களை தேர்வு செய்து வருகிறார். 
இது ஒருபுறம் நடக்க, மற்றொரு புறம் அ.தி. மு.க. தேர்தல் அறிக்கை தயாரிக்கும் பணியும் வேகமாக நடந்து வருகிறது. பொன்னையன், பண்ருட்டி ராமச்சந்திரன் உள்ளிட்டோர் அடங்கிய தேர்தல் அறிக்கை தயாரிப்பு குழுவினர் இந்த பணிகளில் சுறுசுறுப்பாக ஈடுபட்டுள்ளனர். 
11-ந் தேதி பட்டியல்
அ.தி.மு.க.வின் தேர்தல் அறிக்கை ஏப்ரல் மாதம் 7-ந் தேதி அமாவாசை அன்று வெளியாகும் என தெரிகிறது. 
இதேபோல், சுபமுகூர்த்த தினமான 11-ந் தேதி அ.தி.மு.க. வேட்பாளர் பட்டியல் வெளியாகவும் வாய்ப்பு இருக்கிறது. 
இதேபோல், தி.மு.க. கூட்டணியில் 4 கட்சிகளுடன் தொகுதி பங்கீடு பேச்சுவார்த்தை முடிந்து ஒப்பந்தம் கையெழுத்தாகியுள்ளது. மேலும், சில கட்சிகள் இந்த கூட்டணிக்கு வரும் என்று தெரிகிறது. கூட்டணி பேச்சுவார்த்தைக்கு இடையே, வேட்பாளர் பட்டியலை தயார் செய்யும் பணியிலும் தி.மு.க. மும்முரமாக ஈடுபட்டுள்ளது. 
தி.மு.க. கூட்டணியில் காங்கிரஸ் கட்சிக்கு ஒதுக்கப்படும் தொகுதிகள் எத்தனை என்பது இன்று அல்லது நாளை உறுதியாகிவிடும் என தெரிகிறது. அதனைத் தொடர்ந்து, அந்த கூட்டணியில் இடம்பெற்றுள்ள கட்சிகளுக்கு எந்தெந்த தொகுதிகள் என ஒதுக்கப்பட இருக்கிறது. 
இந்த பணிகளை எல்லாம் விரைவாக முடித்துவிட்டு, ஏப்ரல் மாதம் 15-ந் தேதி (வெள்ளிக்கிழமை) தி.மு.க. வேட்பாளர் பட்டியலை வெளியிட அக்கட்சி தலைமை திட்டமிட்டுள்ளது. 
அ.தி.மு.க - தி.மு.க. வேட்பாளர் பட்டியல் வெளியானவுடன் தமிழகத்தில் தேர்தல் களம் சூடுபிடித்துவிடும். தலைவர்கள் சூறாவளி பிரசாரத்தையும் தொடங்கி விடுவார்கள்.</description>
</news>
