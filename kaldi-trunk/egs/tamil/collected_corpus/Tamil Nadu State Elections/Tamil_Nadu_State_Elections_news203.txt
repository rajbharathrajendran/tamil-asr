<news>
<headline>தமிழ்நாட்டில் தேர்தல் களம் என்றாலே பணப்புழக்கம் அதிகம் நடக்கிறது; இந்திய கம்யூனிஸ்டு கட்சியின் தேசிய செயலாளர் டி.ராஜா பேட்டி</headline>
<description>
சென்னை,
தமிழ்நாட்டில் தேர்தல்களம் என்றாலே பணப்புழக்கம் அதிகம் நடக்கிறது என்றும், இதை தடுக்க தேர்தல் ஆணையம் கடும் நடவடிக்கை எடுக்க வேண்டும் என்றும் இந்திய கம்யூனிஸ்டு கட்சியின் தேசிய செயலாளர் டி.ராஜா தெரிவித்தார்.
இந்திய கம்யூனிஸ்டு கட்சியின் தேசிய செயலாளர் டி.ராஜா சென்னையில் நேற்று நிருபர்களுக்கு பேட்டியளித்தார். அப்போது அவர் கூறியதாவது:-
சோதனைமிக்க காலம்
பா.ஜ.க. ஆட்சி என்பது மக்கள் விரோத கொள்கைகளை மூர்க்கத்தனமாக செயல்படுத்துகிறது. பொருளாதார கொள்கை என வரும்போது, மத்திய அரசு கார்ப்பரேட் நிறுவனங்களுக்கு சாதகமாக தான் செயல்படுகிறது. இந்திய விவசாயம் பெரும் நெருக்கடியில் உள்ளது. விவசாயிகள் தற்கொலை அதிகரித்துவிட்டது. மோடி அரசு முழுக்க முழுக்க அன்னிய முதலீடு, கார்ப்பரேட் முதலீட்டை நம்பி தான் இருக்கிறது.
மோடி அரசாங்கம் மக்கள் கவனத்தை திருப்ப பல்வேறு பிரச்சினைகளில் ஈடுபடுகிறது. அதுவும் ஆர்.எஸ்.எஸ். அரசியல் களத்தில் மையபகுதிக்கு வந்துவிட்டது. மோடி அரசாங்கம் என்ன செய்ய வேண்டும் என்று ஆணையிடுகிற மையமாக ஆர்.எஸ்.எஸ். இருக்கிறது. மொத்தத்தில் ஆர்.எஸ்.எஸ்.-ன் கருவியாக பா.ஜ.க. செயல்படுகிறது. தற்போது நாடு சோதனைமிக்க காலத்தை கடக்கிறது.
மாற்று அரசியல் தேவை
அம்பேத்கர் கொள்கை, நெறிகள், சமூக, பொருளாதார, அரசியல் ரீதிகளுக்கு எதிராக பா.ஜ.க. இருக்கிறது. அரசியல், சமூக, கலாசார களத்தில் வலதுசாரி இந்துத்துவ ஆதிக்கத்தை நிலைநாட்ட விரும்புகிறார்கள். இதை எதிர்த்து மக்கள் போராட வேண்டும். ஜனநாயக, மதச்சார்பற்ற சக்திகள் ஒன்றுபட்டு போராட வேண்டும். 
தமிழ்நாட்டில் தேர்தல்களம் உருவாகி இருக்கிறது. 1967-க்கு பின்னால் தி.மு.க., அ.தி.மு.க. மாறி மாறி ஆட்சி செய்துள்ளனர். தமிழ்நாட்டில் அரசியல், சமூக-பொருளாதார வளர்ச்சி தேக்கநிலைக்கு வந்துவிட்டது. தமிழ்நாட்டை முன்னேற்ற பாதையில் கொண்டு செல்ல கொள்கை வழிப்பட்ட, மக்கள் நலனில் அக்கறை கொண்ட மாற்று அரசியல் தேவை.
தி.மு.க., அ.தி.மு.க. என்ற கட்சிகளின் ஆட்சிக்கு மாற்றாக தே.மு.தி.க.-மக்கள்நல கூட்டணி இணைந்து ஓர் ஆணி உருவாகி இருக்கிறது. இந்த அணி தமிழகத்தில் மிகப்பெரிய தாக்கத்தை ஏற்படுத்தியுள்ளது. மக்கள் நம்பிக்கை பெற்ற, நம்பிக்கையூட்டுகிற அணியாக இந்த அணி உருவாகியுள்ளது. மாற்று அரசியலை முன்னெடுக்க இந்த அணி உருவாகி இருக்கிறது. மக்களின் மீது உண்மையாக அக்கறை கொண்ட அணி இது. இந்த அணியை இந்திய கம்யூனிஸ்டு கட்சியின் தேசிய தலைமை வரவேற்கிறது. 
இவ்வாறு அவர் கூறினார். 
பின்னர் அவரிடம் நிருபர்கள் கேட்ட கேள்விகளும் அதற்கு அவர் அளித்த பதில்களும் வருமாறு:-
மாநில அரசு தவறிவிட்டது
கேள்வி:- மத்திய மந்திரி பியூஷ் கோயல், எந்த திட்டங்களை நிறைவேற்றுவதற்காகவும் தமிழக அரசை தொடர்பு கொள்ள முடியவில்லை என்று குற்றஞ்சாட்டி இருக்கிறாரே? அதற்கு நிதி அமைச்சர் ஓ.பன்னீர் செல்வம் இந்த குற்றச்சாட்டு உண்மை இல்லை என்றும் கூறி இருக்கிறாரே? அதுபற்றி உங்கள் கருத்து என்ன?
பதில்:- பா.ஜ.க.வின் மந்திரி பியூஷ் கோயல், சந்தர்ப்பத்திற்காக இதுவரையில் காத்திருந்தாரா? என்பதை அவர்தான் விளக்க வேண்டும். மாநில அரசை பொறுத்தவரையில், மாநில அரசு மத்திய அரசோடு இணக்கமாக இருக்க வேண்டும் என்று விரும்பினாலும், தமிழ்நாட்டின் பிரச்சினைகள் இணக்கத்தின் மூலம் தீர்க்கக்கூடிய பிரச்சினைகள் அல்ல. தமிழ்நாட்டின் பிரச்சினைகளை உரிமைகள், என்று மாநில அரசு முன்வைத்து செயல்பட்டிருக்க வேண்டும். அப்படி செயல்படவில்லை. தமிழ்நாட்டின் பொருளாதாரத்தை வலுப்படுத்துவதிலும், உரிமைகளுக்காக போராடுவதிலும் மாநில அரசு (அ.தி.மு.க.) தவறிவிட்டது.
கடும் நடவடிக்கை
கேள்வி:- தமிழ்நாட்டில் தேர்தலையொட்டி பணப்பட்டுவாடா அதிகளவில் நடக்கிறது என்ற குற்றச்சாட்டுகள் இருக்கிறதே? தேர்தல் ஆணையத்தின் நடவடிக்கை பற்றி என்ன நினைக்கிறீர்கள்?
பதில்:- தேர்தல் சுதந்திரமாகவும், நேர்மையாகவும் நடக்க வேண்டும். அதற்கான உரிமை தேர்தல் ஆணையத்தை சார்ந்தது. அதற்கான ஆணையை அரசியல் சட்டத்தில் இருந்து தேர்தல் ஆணையம் பெறுகிறது. நடைபெறுகிற தேர்தல்களில் பணப்பட்டுவாடா தொடர்ந்து இருந்து வருகிறது. அதிலும் குறிப்பாக தமிழ்நாட்டில் தேர்தல் களம் என்றாலே பணப்புழக்கம் என்பது பெருமளவில் நடைபெறுகிறது. தேர்தல் ஆணையத்தால் கைப்பற்றப்பட்ட பணம் அதிகளவு இருக்கிறது. யார் இந்த பணப்பலத்தை பயன்படுத்தி தேர்தல் முறைகளை சீரழிக்க முயற்சிக்கிறார்களோ? அவர்கள்மீது கடும் நடவடிக்கை எடுக்க தேர்தல் ஆணையம் முயற்சி செய்யவேண்டும்.
இவ்வாறு அவர் பதிலளித்தார்.</description>
</news>
