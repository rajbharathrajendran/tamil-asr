<news>
<headline>வாகன சோதனையின்போது பறிமுதல் செய்யப்படும் பணத்தை திருப்பிக்கொடுக்க லஞ்சம் கேட்டால் பணி இடைநீக்கம் பறக்கும் படையினருக்கு தலைமை தேர்தல் அதிகாரி எச்சரிக்கை</headline>
<description>
சென்னை,வாகன சோதனையின்போது பறிமுதல் செய்யப்படும் பணத்தை திருப்பிக்கொடுக்க லஞ்சம் கேட்கும் பறக்கும் படையினர் பணி இடைநீக்கம் செய்யப்படுவார்கள் என்று தமிழக தலைமை தேர்தல் அதிகாரி ராஜேஷ் லக்கானி எச்சரிக்கை விடுத்துள்ளார்.தமிழக தலைமை தேர்தல் அதிகாரி ராஜேஷ் லக்கானி தலைமை செயலகத்தில் நேற்று நிருபர்களுக்கு பேட்டி அளித்தார். அப்போது அவர் கூறியதாவது:–பணம் பறிமுதல்
தேர்தல் நடத்தை விதிமுறைகள் அமலில் உள்ளதால் உரிய ஆணவங்கள் இன்றி கொண்டு செல்லப்படும் பணத்தை பறக்கும் படையினர் பறிமுதல் செய்து வருகிறார்கள். வியாபாரிகள் மற்றும் பொதுமக்கள் நியாயமான காரணங்களுக்காக கொண்டு செல்லும் பணத்தை வாகன சோதனை என்ற பெயரில் தேர்தலை காரணம் காட்டி பறிமுதல் செய்து விடுகிறார்கள் என்று பரவலாக புகார்கள் வருகின்றன.உரிய ஆவணங்கள் இருந்தால் பணத்தை பறிமுதல் செய்ய வேண்டாம். திருப்பி கொடுத்துவிடுங்கள் என்று நாங்கள் கூறினாலும் சில இடங்களில் வேண்டுமென்றே பணத்தை பறிமுதல் செய்து விடுகிறார்கள் என்று கூறப்படுகிறது.எச்சரிக்கை
மேலும் பறிமுதல் செய்யப்படும் பணத்துக்கு உரிய ஆவணங்களை கொடுத்தாலும் அதை திருப்பிக்கொடுக்க பறக்கும் படையினர் லஞ்சம் கேட்பதாக புகார்கள் வருகின்றன.எனவே பறிமுதல் செய்த பணத்தை திருப்பிக்கொடுக்க பறக்கும் படையினரோ அல்லது வேறு அரசு அதிகாரிகளோ லஞ்சம் வாங்கினால் அவர்கள் பணி இடைநீக்கம் (சஸ்பெண்டு) செய்யப்படுவார்கள். எனவே இதுபோன்ற காரியங்களில் அரசு ஊழியர்கள் ஈடுபட வேண்டாம் என்று எச்சரிக்கப்படுகிறார்கள்.ஜி.பி.எஸ். கருவி மூலம் கண்காணிப்பு
ஒரு சட்டசபை தொகுதிக்கு 3 பறக்கும் படையினர் மற்றும் 3 சோதனை சாவடிகள் அமைக்கப்பட்டுள்ளன. அதன்படி தமிழகம் முழுவதும் உள்ள 702 பறக்கும் படையினரின் வாகனங்களில் ஜி.பி.எஸ். கருவிகள் பொருத்தப்பட்டுள்ளன.எனவே தமிழகம் முழுவதும் உள்ள அனைத்து பறக்கும் படையினரும் எங்கு செல்கிறார்கள்? வாகனங்களை சோதனை செய்கிறார்களா? என்பன உள்பட செயல்பாடுகளை அவர்களின் வாகனங்களில் பொருத்தப்பட்டுள்ள ஜி.பி.எஸ். கருவி மூலம் தலைமை செயலகத்தில் இருந்தவாறு நான் கண்காணிக்க முடியும்.அத்தகைய வசதி நாளை (திங்கட்கிழமை) முதல் செய்யப்படும். அடுத்து 23–ந் தேதி முதல் டெல்லியில் உள்ள இந்திய தேர்தல் கமிஷனர் தனது அலுவலகத்தில் இருந்தவாறே தமிழக பறக்கும் படையினரின் செயல்பாடுகளை கண்காணிப்பார்.பேஸ்புக்
சட்டமன்ற தேர்தலில் 100 சதவீத வாக்குப்பதிவை அடையும் நோக்கத்தில் அதுபற்றிய விழிப்புணர்வு ஏற்படுத்தும் நிகழ்ச்சிகளை நடத்த ‘டுவிட்டர்’ சமூக வலைதளத்துடன் இணைந்து தேர்தல் கமிஷன் செயல்பட்டு வருகிறது. அடுத்து ‘பேஸ் புக்’ சமூக வலைதளத்தின் நிறுவனத்தினர் என்னை வந்து சந்தித்துள்ளனர்.தமிழகத்தில் ஒரு கோடியே 20 லட்சம் பேர் ‘பேஸ்புக்’ கில் கணக்கு வைத்துள்ளதாக கூறப்படுகிறது. எனவே அவர்களுடனும் இணைந்து தேர்தலில் 100 சதவீத வாக்குப்பதிவை அடைவதற்கான விழிப்புணர்வு தகவல்கள் மற்றும் நிகழ்ச்சிகள் பேஸ்புக்கில் இடம் பெறும். இது தொடர்பாக ‘பேஸ்புக்’ நிறுவனத் தலைவர் சில நாட்களில் என்னை வந்து சந்திக்க உள்ளார்.வாக்குச்சீட்டு
வாக்காளர்கள் ஓட்டுப்போடுவதற்காக தேர்தலுக்கு சில நாட்களுக்கு முன்பு தேர்தல் கமிஷன் சார்பில் வாக்குச்சீட்டு (பூத் சிலிப்) வழங்கப்படுகிறது. ஆனால் வாக்குப்பதிவு அன்று வாக்குச்சாவடிக்கு சற்று தூரத்தில் அரசியல் கட்சியினர் சிறிய பந்தல் அமைத்து ஓட்டுப்போட வரும் வாக்காளர்களுக்கு வாக்குச்சீட்டு கொடுக்கும் முறை தற்போது உள்ளது.அதற்கு அனுமதி கொடுக்கலாமா? வேண்டாமா? என்று ஆலோசனை நடத்தி வருகிறோம். அரசியல் கட்சியினர் வாக்குச்சாவடி அருகில் வாக்குச்சீட்டு கொடுப்பதால் பல்வேறு பிரச்சினைகள் ஏற்படுவதாக புகார்கள் வந்துள்ளன. அதன்பேரில் இத்தகைய நடவடிக்கைகள் எடுக்கப்பட உள்ளன.நடிகர்கள்
நடிகர் சங்க பொதுக்குழு கூட்டம் இன்று (ஞாயிற்றுக்கிழமை) நடக்கிறது. வாக்குப்பதிவை அதிகரிக்கும் விழிப்புணர்வு குறும்படத்தில் நடிகர்–நடிகைகளை ஒப்பந்தம் செய்வதற்காக நடிகர் சங்க நிர்வாகிகள் இன்று எங்களை அழைத்துள்ளனர். அதன்பேரில் தேர்தல் பிரிவு அதிகாரிகள் நடிகர் சங்கத்துக்கு செல்கிறார்கள்.நடிகர் கமலஹாசனிடம் குறும்படத்தில் நடிக்க கேட்டதற்கு தான் அமெரிக்காவில் இருப்பதாகவும், 30–ந் தேதிக்கு பிறகு சென்னை வருவதாகவும் கூறியுள்ளார். நடிகைகள் நயன்தாரா, சமந்தா, சுருதிஹாசன் ஆகியோர் குறும்படத்தில் நடித்து தருவதாக கூறியுள்ளனர். அவர்கள் ஓரிரு நாளில் சென்னை வந்ததும் அவர்களை வைத்து குறும்படம் தயாரிக்கப்படும்.தேர்தல் நடத்தை விதிகளை காரணம் காட்டி சேலத்தில் திருவள்ளுவர் சிலையை மறைத்தவர் மீது நடவடிக்கை எடுக்க உத்தரவிடப்பட்டுள்ளது. மேலும் தேர்தலை காரணம் காட்டி மறைந்த தலைவர்கள் சிலைகளை மறைக்க தேவையில்லை.  இவ்வாறு ராஜேஷ் லக்கானி கூறினார்.</description>
</news>
