<news>
<headline>மதுவிலக்கு குறித்து ஜெயலலிதா சொன்னது வெற்று அறிவிப்பு: பா.ம.க. தேர்தல் அறிக்கை, வேட்பாளர் பட்டியல் இந்த வாரம் வெளியீடு சைக்கிள் பிரசாரத்தை தொடங்கி வைத்து டாக்டர் அன்புமணி ராமதாஸ் பேச்சு</headline>
<description>
சென்னை,மதுவிலக்கு குறித்து ஜெயலலிதா சொன்னது வெற்று அறிவிப்பு என்றும், பா.ம.க.வின் தேர்தல் அறிக்கை, வேட்பாளர் பட்டியல் இந்த வாரத்தில் வெளியிடப்படும் என்றும் சென்னையில் சைக்கிள் பிரசாரத்தை தொடங்கி வைத்து டாக்டர் அன்புமணி ராமதாஸ் பேசினார்.நூதன சைக்கிள் பிரசாரம்
தமிழகத்தில் சட்டமன்ற தேர்தல் வருகிற மே 16–ந் தேதி நடைபெற இருக்கிறது. இந்த தேர்தலில் பா.ம.க. தனித்து போட்டியிடுகிறது. அக்கட்சியின் முதல்–அமைச்சர் வேட்பாளராக டாக்டர் அன்புமணி ராமதாஸ் நிறுத்தப்பட்டுள்ளார். அவர் கடந்த சில மாதங்களாக தமிழகம் முழுவதும் தீவிர பிரசாரத்தில் ஈடுபட்டு வருகிறார்.இந்த நிலையில் சைக்கிள் மூலம் நூதன பிரசாரத்தை டாக்டர் அன்புமணி ராமதாஸ் நேற்று சென்னை மெரினா கடற்கரை உழைப்பாளர் சிலை அருகே கொடியசைத்து தொடங்கிவைத்தார். அந்த சைக்கிளில் ‘‘மாற்றம், முன்னேற்றம், அன்புமணி’’ என்றும், ‘‘ஒரு சொட்டு மது இல்லா தமிழகம்’’, ‘‘ஒரு பைசா ஊழல் இல்லா தமிழகம்’ போன்ற பல்வேறு வாசகங்கள் அடங்கிய பதாகைகள் இடம்பெற்றிருக்கிறது. மேலும் இந்த சைக்கிளில் ஒரு ரேடியோவும் உள்ளது. ரிமோட் மூலம் இயங்கும் இதில் பா.ம.க.வின் தேர்தல் பிரசார பாடல் ஒலிக்கப்படும்.கிராமம், கிராமமாக...
இந்த நூதன சைக்கிள் பிரசாரத்தை கொடியசைத்து தொடங்கி வைத்து டாக்டர் அன்புமணி ராமதாஸ் பேசியதாவது:–தமிழகம் முழுவதும் 234 தொகுதிகளிலும் சைக்கிள் மூலம் பிரசாரம் செய்யப்பட இருக்கிறது. முதல் கட்டமாக சென்னையில் இந்த பிரசாரம் தொடங்கப்படுகிறது. சைக்கிளில் கிராமம், கிராமமாக சென்று எங்களுடைய சாதனைகள் அடங்கிய துண்டு பிரசுரங்கள் வழங்கப்படும்.பா.ம.க. சார்பில் ஒரு ஆண்டுக்கு முன்பு முதல்–அமைச்சர் வேட்பாளராக அறிவிக்கப்பட்டேன். தமிழ்நாட்டின் அனைத்து மாவட்டங்களிலும் விவசாயிகள், நெசவாளர்கள், தொழிலாளர்கள், தொழில்முனைவோர்கள் ஆகியோருக்கும், எனக்கும் இடையே ஒப்பந்தம் போடப்பட்டுள்ளது. அதன்படி, அவர்களை நான் மாவட்டந்தோறும் சந்தித்து அவர்களின் பிரச்சினைகள் மற்றும் குறைகளை கேட்டறிந்து வருகிறேன்.ஊழல் கட்சிகள்
நமக்கு அவர்களிடையே பெரும் ஆதரவு இருக்கிறது. எல்லோரும் மாற்றத்தை விரும்புகிறார்கள். மேலும் தமிழகத்தில் 22 மாவட்டங்களில் லட்சக்கணக்கான பெண்களை திரட்டி மது ஒழிப்பிற்காக பல்வேறு ஆர்ப்பாட்டங்களை நடத்தியிருக்கிறேன். இதனால் பெண்களிடையே மகத்தான வரவேற்பு உள்ளது. சமீபத்தில் 12 நாட்களில் 32 மாவட்டங்களுக்கு சென்று மக்களின் பல்வேறு பிரச்சினைகளை கேட்டறிந்து வந்துள்ளேன்.தமிழகத்தில் கடந்த 50 ஆண்டு காலமாக மாறி, மாறி ஆட்சி செய்த தி.மு.க.வும், அ.தி.மு.க.வும் ஊழலில் திளைத்துள்ளன. இதன் காரணமாக இன்றைய இளைஞர்கள் ஒரு மாற்றத்தை விரும்புகிறார்கள். நிச்சயமாக நாம் ஆட்சி அமைப்பது உறுதி.கடந்த மாதம் நடைபெற்ற சட்டமன்ற கூட்டத்தொடரிலே 110 விதியின் கீழ் 185 முறை 700 திட்டங்கள் அறிமுகப்படுத்தியிருக்கிறார் ஜெயலலிதா. இதற்கு ரூ.1 லட்சத்து 49 ஆயிரம் கோடி தேவைப்படுகிறது. ஆனால் 7 ஆயிரத்து 500 கோடி மட்டுமே ஒதுக்கப்பட்டுள்ளது. ஜெயலலிதா என்றாலே வெற்று அறிவிப்புதான். அதனை செயல்படுத்த மாட்டார்.  இவ்வாறு அவர் கூறினார்.ஏமாற்று செயல்
பின்னர் நிருபர்கள் கேட்ட கேள்விகளும், அதற்கு அவர் அளித்த பதில்களும் வருமாறு:–கேள்வி:– ஜெயலலிதா மதுவிலக்கு படிப்படியாக கொண்டு வரப்படும் என்று அறிவித்திருக்கிறாரே?பதில்:– ஜெயலலிதாவுக்கு சட்டமன்ற தேர்தல் குறித்த பயம் வந்து விட்டது. கடந்த ஒரு மாதத்திற்கு முன்பு கூட நடைபெற்ற சட்டமன்ற கூட்டத்தொடரிலே ஜெயலலிதாவும், சக அமைச்சர்களும் மதுவிலக்கை கொண்டு வருவதற்கான சாத்தியமே இல்லை என்றும், மதுவிலக்கை கொண்டு வந்தால் கள்ளச்சாராயம் பெருகி விடும் என்றும் தெரிவித்தனர்.தமிழகத்தில் 12 மதுபான ஆலைகள் உள்ளன. அதில் 6 ஆலைகள் தி.மு.க.வினருக்கு சொந்தமானது. 3 ஆலைகள் அ.தி.மு.க.வினருக்கு சொந்தமானது. ‘மிடாஸ்’ என்ற அ.தி.மு.க.வினருக்கு சொந்தமான மதுபான நிறுவனத்தில் இருந்துதான் 40 சதவீதம் மதுபானங்கள் டாஸ்மாக்குக்கு சப்ளை செய்யப்படுகிறது. எனவே ஜெயலலிதா அறிவித்திருப்பது மக்களை ஏமாற்றும் செயல்.தேர்தல் அறிக்கை, வேட்பாளர் பட்டியல்
கேள்வி:– மக்கள் நல கூட்டணியில் த.மா.கா. சேர்ந்திருப்பதன் மூலம் அந்த கூட்டணி வலுப்பெற்றிருக்கிறதா?பதில்:– எந்த தலைவர்களும் சேர்க்காததால் அவர்கள் வேறு வழியில்லாமல் மக்கள் நல கூட்டணியுடன் சேர்ந்திருக்கிறார்கள். அவர்களுக்கு மக்கள் ஆதரவு இல்லை. எனவே இந்த கூட்டணி தேர்தலில் வெற்றி பெறப்போவதில்லை.கேள்வி:–பா.ம.க.வின் தேர்தல் அறிக்கை மற்றும் வேட்பாளர் பட்டியல் எப்போது வெளியிடப்படும்?பதில்:– இந்த வாரத்துக்குள் வெளியிடப்படும்.  இவ்வாறு அவர் பதில் அளித்தார்.இந்த நிகழ்ச்சியில் முன்னாள் அமைச்சர் ஏ.கே.மூர்த்தி, சென்னை அமைப்பு செயலாளர் ஜெயராமன், மாவட்ட செயலாளர் கன்னியப்பன் உள்பட பலர் கலந்து கொண்டனர்.</description>
</news>
