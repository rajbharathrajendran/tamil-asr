<news>
<headline>எப்படி கணக்கு போட்டு பார்த்தாலும் தி.மு.க.வின் வெற்றி கல் மேல் எழுத்து; கருணாநிதி அறிக்கை</headline>
<description>
சென்னை, 
3-வது அணி, பல முனைப் போட்டி ஏற்கனவே தமிழகத்தில் பரிசோதித்து பார்க்கப்பட்டவை தான் என்றும், எப்படி கணக்கு போட்டு பார்த்தாலும் தி.மு.க.வின் வெற்றி கல் மேல் எழுத்து என்றும் கருணாநிதி கூறியுள்ளார். 
இதுகுறித்து, தி.மு.க. தலைவர் கருணாநிதி நேற்று வெளியிட்டுள்ள அறிக்கையில் கூறியிருப்பதாவது:- 
மாறி-மாறி வரும் ஆட்சி
தமிழ்நாடு 15-வது சட்டப்பேரவைக்கான தேர்தல் அறிவிக்கப்பட்டு, வரும் ஏப்ரல் 22-ந்தேதி முதல் வேட்பு மனு தாக்கல் தொடங்குகிறது. 
நாம் விரும்பி ஏற்றுக்கொண்டுள்ள ஜனநாயகப் பாதையில், இதுவரை தி.மு.க. சந்திக்காத களங்கள் இல்லை; காணாத வெற்றிகள் இல்லை; பெறாத விழுப்புண்களும் இல்லை. கடந்த 25 ஆண்டுகாலத் தேர்தல் வரலாற்றைப் புரட்டிப் பார்த்தால், 1989-ல் தி.மு.க. வெற்றி பெற்று ஆட்சியில் அமர்ந்தது. 
அதற்குப் பின் 1991-ல் அ.தி.மு.க., 1996-ல் மீண்டும் தி.மு.க., 2001-ல் அ.தி.மு.க., 2006-ல் தி.மு.க., 2011-ல் அ.தி.மு.க. என்று தொடர்ந்து மாற்றத்தை விரும்பும் மக்களின் கட்டளைக்கேற்ப, மாறி மாறி ஆட்சி வாய்ப்பு அமைந்து வருகிறது. 
தி.மு.க.வுக்கு வெற்றிவாய்ப்பு
நிரூபணமாகி வரும் அந்த நிரலின்படி பார்த்தாலும்கூட, 2016 பொதுத் தேர்தலில் தி.மு.க. தான் ஆட்சி அமைத்திடும் வாய்ப்பு பிரகாசமாக இருக்கிறதென்று நடுநிலையாளர்கள் நம்பிக்கை தெரிவிக்கிறார்கள். 2016 பொதுத்தேர்தலில் நாம் பெறப்போகும் வெற்றி, ஆக மொத்த தமிழக மக்களுக்குச் சொந்தமான மகத்தான வெற்றி.
அ.தி.மு.க. ஆட்சிக்கு தி.மு.க. தான் ஒரே மாற்று என்பது தமிழக மக்களின் மனதில் நீங்கா இடம் பெற்றுவிட்ட நிஜம் என்ற நிலையை யாராலும் அசைக்க முடியாது.
சதித்திட்டம்
நாட்டில் நிலவும் நானாவிதச் சூழ்நிலைகளும் தமக்குச் சிறிதும் சாதகமாக இல்லை என்பதால்தான், ஆளுங்கட்சியினரே ஒரு சதித்திட்டத்தை வகுத்து, அதை நிறைவேற்றுவதற்கு நெஞ்சில் வஞ்சகத்தைத் தவிர வேறு எதுவும் இல்லாத சிலரைப் பிடித்து, “தி.மு.க.வும் அ.தி.மு.க.வும் மோசம்” என்று இரண்டையும் ஒரே தராசில் வைத்துப் பிரசாரம் செய்ய வைத்து, குழப்பத்தை ஏற்படுத்த முயற்சித்து வருகிறார்கள். 
நடைபெறவிருக்கும் பொதுத் தேர்தலில் பலமுனைப் போட்டி ஏற்பட்டிருக்கிறது என்று சொல்லப்படுகிறது. அது மட்டுமல்லாமல், இதுவரை தமிழகம் கண்டிராத அதிசயமாகச் சில முதல்-அமைச்சர் வேட்பாளர்கள் அறிவிக்கப்பட்டுள்ளார்கள். முதல்-அமைச்சர் வேட்பாளராக காமராஜரோ, அறிஞர் அண்ணாவோ, நானோ, எம்.ஜி.ஆரோ தேர்தலுக்கு முன்பே அறிவித்துக்கொண்டு களம் புகுந்ததில்லை. முதல்-அமைச்சராகக் கனவு காண்பது அவரவர் உரிமை. அதில் யாரும் தலையிட முடியாது.
ஆனால் பலமுனைப் போட்டியால், தி.மு.க.வின் வாய்ப்பு ஒளிமிக்கதாக இல்லை; மங்கலாகவே உள்ளது என்று அந்த ஒரு சிலர் தர்க்க ரீதியாகப் பேசுவதைப் போல நினைத்துக்கொண்டு தவறான வாதத்தைப் பரப்ப முயற்சிக்கின்றனர். கடந்த காலத் தேர்தல்களை ஆராய்ந்து பார்த்தால் உண்மை விளங்கும். 
பலமுனைப் போட்டி
பலமுனைப் போட்டிகள் ஏற்பட்ட தேர்தல்களில் தி.மு.க. வெற்றி பெற்று ஆட்சி அமைத்துள்ளது என்பதும்; ஏற்கனவே தமிழகம் மாற்று அரசியல், பல முனைப்போட்டி என்பனவற்றைச் சந்தித்து இருக்கிறது என்பதும் கடந்த கால வரலாறு நமக்குச் சுட்டிக் காட்டும் நிகழ்வுகள். 
சமூக - பொருளாதார வீழ்ச்சியில் இருந்து தமிழ் மக்களைக் காப்பாற்ற, தமிழகத்தை மீண்டும் முன்னேற்றப் பாதையில் இட்டுச்செல்ல தி.மு.க.வை ஆட்சிப் பீடத்தில் அமர்த்தி, தங்களுக்கு அரண் அமைத்துக்கொள்ள வாக்காளர்கள் தயாராகி விட்டார்கள். 
தீவிர களப்பணி
ஒவ்வொரு நாளும் பெருகி வரும் அந்த ஆர்வத்தைப் புரிந்துகொண்டு, விழிப்போடு வேகம் குறையாமல் பணியாற்றினால் போதும்; எதிர்மறை சக்திகளின் புலம்பல்களுக்கு ஜனநாயக ரீதியாக முடிவுரை தீட்டப்பட்டு விடும். 
மாற்று அரசியல், தி.மு.க. - அ.தி.மு.க. அணிகளுக்குப் போட்டியாக மூன்றாவது அணி, பல முனைப் போட்டி ஆகியவை தமிழகத்தில் ஏற்கனவே பரிசோதித்துப் பார்க்கப்பட்டவைதான். எனினும் பழகிப்போன பழைய காட்சிகளே தற்போது 2016 தேர்தல் மேடைகளிலும் அரங்கேறியிருக்கிறது. எந்த அடிப்படையைக் கொண்டு, எப்படிக் கணக்குப் போட்டுப் பார்த்தாலும், வரும் 2016 சட்டப்பேரவைத் தேர்தலில் தி.மு.க.வின் வெற்றி கல் மேல் எழுத்து. எனவே இன்றே களத்தில் கவனம் செலுத்து. 1971-ம் ஆண்டு தேர்தல் களத்தில் நிகழ்த்திய அந்தச் சரித்திரச் சாதனையை - இதுவரை வேறு எவராலும் மிஞ்ச முடியாத அந்த அரிய சாதனையை விஞ்சும் ஆற்றல் தி.மு.க.விற்குத்தான் உண்டு என்பதை மெய்ப்பித்திடும் வகையில் தீவிரமாகக் களப்பணி ஆற்றிட வேண்டும். 
இவ்வாறு கருணாநிதி கூறியுள்ளார்.</description>
</news>
