<news>
<headline>மத்திய மந்திரிகளின் குற்றச்சாட்டுகளுக்கு முதல்–அமைச்சர் நேரடியாக பதில் அளிக்க வேண்டும்; கருணாநிதி அறிக்கை</headline>
<description>
சென்னை,மத்திய மந்திரிகளின் நேரடி குற்றச்சாட்டுகளுக்கு முதல்–அமைச்சர் நேரடியாக பதில் அளிக்க வேண்டும் என கருணாநிதி அறிக்கையில் கூறியுள்ளார். தி.மு.க. தலைவர் கருணாநிதி வெளியிட்டுள்ள அறிக்கையில் கூறியிருப்பதாவது:–ஜெயலலிதாவை சந்திக்க முடியவில்லை
மத்திய மின்துறை மந்திரி பியுஷ் கோயல் டெல்லியில் கடந்த 26–ந் தேதி பொது நிகழ்ச்சி ஒன்றில் பேசும்போது, தமிழக மின் திட்டங்கள் குறித்து பேச தமிழக முதல்–அமைச்சர் ஜெயலலிதாவை தன்னால் தொடர்பு கொள்ள முடியவில்லை என்றும், மின்துறை அமைச்சரிடம் ஒரு முறை பேசிய போது, “அம்மாவிடம் கூறுகிறேன்“ என்று சொன்னதாகவும், ஆனால் அதன் பின் பல மாதங்கள் ஆகியும் தமிழக அரசிடமிருந்து பதிலே வரவில்லை என்றும் பேசியிருந்தார். தமிழகத்தை சேர்ந்த மத்திய மந்திரி பொன்.ராதாகிருஷ்ணனும் முதல்–அமைச்சர் ஜெயலலிதாவை தானும் சந்திக்க முடியவில்லை என்று குறிப்பிட்டார்.நேரடியாக பதில் கூறுவதாக இல்லை
மத்திய மந்திரிகளின் குற்றச்சாட்டுக்கு தமிழக முதல்–அமைச்சர் ஜெயலலிதா எந்த பதிலும் விளக்கமும் கூறாமல் இரண்டு அமைச்சர்களை விட்டு அறிக்கைகள் கொடுக்க சொல்லியிருக்கிறார். அந்த அறிக்கைகளும், மத்திய மந்திரிகளை வசைபாடும் அறிக்கைகளாக இருக்கிறதே தவிர, அவர்கள் நேரடியாகச் சாட்டிய குற்றச்சாட்டுகளுக்கு பதில் கூறுவதாக இல்லை.குறிப்பாக 2014–ம் ஆண்டு பா.ஜ.க. மத்தியில் ஆட்சிக்கு வந்த பிறகு, 9 முறை பிரதமரையும், மத்திய மந்திரிகளையும் சந்தித்திருப்பதாகக் கூறியிருக்கிறார். இதில் 2014–ம் ஆண்டு பா.ஜ.க. பதவியேற்றவுடன் மரியாதைச் சந்திப்புக்காக ஒரே ஒரு முறை டெல்லியில் சென்று பிரதமரை பார்த்ததைத் தவிர மற்ற எட்டு முறையும், பிரதமரும், மத்திய மந்திரிகளும் சென்னையிலே முதல்–அமைச்சர் வீட்டிலும், நிகழ்ச்சிகளிலும், பொது இடங்களிலும் சந்தித்திருக்கிறார்களே தவிர, தமிழகத்தின் கோரிக்கைகளை விவாதித்திடும் நோக்கில் ஒரு முறை கூட தமிழக முதல்–அமைச்சர் டெல்லி சென்று பிரதமரையோ, மத்திய மந்திரிகளையோ சந்திக்கவில்லை என்பது நிதிஅமைச்சர் ஓ. பன்னீர்செல்வம் கொடுத்த அறிக்கைகளிலிருந்தே தெளிவாகிறது.விளக்கம் இல்லை
ஒருவேளை இப்போது அ.தி.மு.க.வில் உள்ள உட்கட்சி சூழலில் முதல்–அமைச்சரை பிரச்சினையில் மேலும் சிக்க வைக்க வேண்டும் என்பதற்காகவே இந்த அறிக்கையை நிதிஅமைச்சர் பன்னீர்செல்வம் கொடுத்திருப்பதைப் போலத் தான் தெரிகிறது. மத்திய மின்துறை மந்திரி பேசியதை அறிக்கையின் மூலம் நிதி அமைச்சர் மறுக்கிறார் என்றால், மத்திய மந்திரி தொடர்பு கொள்ளவே இல்லை என்று கூறத் தயாரா? மத்திய மின்துறை மந்திரி முதல்–அமைச்சரை சந்தித்து மாநில மின்சார பிரச்சினைகள் பற்றி விவாதிக்க வேண்டும் என்று கேட்டுக் கொண்டாரா இல்லையா? அவருக்கு ஏன் சந்திக்கும் வாய்ப்பு தரப்பட வில்லை? மத்திய மந்திரி தமிழகத்தின் நலன் கருதி அதன் திட்டங்களுக்காகத் தானே முதல்வரைச் சந்திக்க நேரம் கேட்டார். அவருக்கு ஏன் நேரம் தரப்படவில்லை?இதற்கு நேரடியான பதில் என்ன? நிதியமைச்சர் வெளியிட்டிருக்கும் அறிக்கையில் அதற்கு ஏதேனும் விளக்கம் இருக்கிறதா? அடுத்து, இந்தத் துறையின் அமைச்சர், மின்துறையின் செயல்பாடுகள் குறித்த தலை சுற்றும்படியான மிக நீண்ட விளக்கத்தை அளித்திருக்கிறாரே தவிர, முதல்– அமைச்சரை சந்தித்து ஏன் விவாதிக்க முடியவில்லை என்பதற்கான விளக்கத்தை அந்த நீளமான அறிக்கையில் கூறவே இல்லை.நேரடி குற்றச்சாட்டுகள்
மத்திய மந்திரிகளின் குற்றச்சாட்டுகளையும் நடுநிலையாளர்கள் படிக்கட்டும். அதற்கு தமிழகத்தின் இரண்டு மூத்த அமைச்சர்கள் கொடுத்த விளக்கத்தையும் படிக்கட்டும் முடிவுக்கு வரட்டும். மத்திய மந்திரிகளின் குற்றச்சாட்டுகள் உண்மைக்கு புறம்பானது என்றால், முதலமைச்சரே விளக்கம் அளித்திருக்க மாட்டாரா என்ன? முதலமைச்சரைப் பற்றி மத்திய மந்திரிகளின் நேரடியான குற்றச்சாட்டுகளுக்கு, முதலமைச்சரே பதிலளித்திட முன்வருவது தானே முறை?எப்படியோ அ.தி.மு.க.வின் ஐந்தாண்டு கால ஆட்சியில் தமிழகத்தின் முன்னேற்றத்திற்காக அ.தி.மு.க. ஆட்சியினரும் திட்டம் வகுத்து எதுவும் செய்யவில்லை; மத்திய அரசு தன்னிச்சையாக மாநிலத்திற்கு உதவிட முன் வந்தும் அதையும் பயன்படுத்திக் கொள்ளவில்லை என்பது இந்த ஒரு நிகழ்வின் மூலம் நிரூபணமாகிறது அல்லவா?  இவ்வாறு அதில் கூறப்பட்டுள்ளது.</description>
</news>
