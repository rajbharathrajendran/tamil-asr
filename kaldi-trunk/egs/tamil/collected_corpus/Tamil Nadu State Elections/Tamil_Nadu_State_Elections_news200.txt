<news>
<headline>தி.மு.க. கூட்டணியில் 3 கட்சிகளுக்கு தொகுதி பங்கீடு; கருணாநிதி - ஸ்டாலின் முன்னிலையில் ஒப்பந்தம்</headline>
<description>
சென்னை, 
தி.மு.க. கூட்டணியில் மேலும் 3 கட்சிகளுக்கு தொகுதி பங்கீடு செய்யப்பட்டுள்ளது. பெருந்தலைவர் மக்கள் கட்சி, விவசாயிகள் தொழிலாளர்கள் கட்சி, சமூக சமத்துவ படை ஆகியவற்றிற்கு தலா ஒரு தொகுதி ஒதுக்கப்பட்டுள்ளது. இதற்கான, ஒப்பந்தம் கருணாநிதி - மு.க.ஸ்டாலின் முன்னிலையில் கையெழுத்தானது. 
சட்டமன்ற தேர்தல் 
நடைபெறவுள்ள சட்டமன்ற தேர்தலில், தி.மு.க. கூட்டணியில் இடம்பெற்றுள்ள இந்திய யூனியன் முஸ்லிம் லீக், மனிதநேய மக்கள் கட்சி ஆகியவற்றிற்கு தலா 5 தொகுதிகள் ஒதுக்கப்பட்டுள்ளன. அதற்கான ஒப்பந்தமும் கையெழுத்தானது. 
தி.மு.க. கூட்டணியில் இடம்பெற்றுள்ள மற்றொரு கட்சியான எஸ்.டி.பி.ஐ. கட்சி நேற்று முன்தினம் தி.மு.க. பொருளாளர் மு.க.ஸ்டாலின் தலைமையிலான குழுவினரிடம் தொகுதி பங்கீடு குறித்து பேசியது. எஸ்.டி.பி.ஐ. கட்சி சார்பில் 5 தொகுதிகள் கேட்கப்பட்டது. தி.மு.க. தரப்பில் 2 தொகுதிகள் தருவதாக உறுதியளிக்கப்பட்டது. அதனால், மீண்டும் பேச்சுவார்த்தைக்கு வருவதாக எஸ்.டி.பி.ஐ. கட்சி நிர்வாகிகள் தெரிவித்துவிட்டு சென்றுவிட்டனர். 
தலா ஒரு தொகுதி ஒதுக்கீடு
இதற்கிடையே, நேற்று காலை சென்னை தேனாம்பேட்டையில் உள்ள அண்ணா அறிவாலயத்திற்கு பெருந்தலைவர் மக்கள் கட்சி தலைவர் என்.ஆர்.தனபாலன், தமிழ்நாடு விவசாயிகள் தொழிலாளர்கள் கட்சி தலைவர் பொன்.குமார் ஆகியோர் வந்தனர். அப்போது, அங்கு இருந்த மு.க.ஸ்டாலின் தலைமையிலான தி.மு.க. தொகுதி பங்கீட்டு குழுவினருடன் பேச்சுவார்த்தை நடத்தியதில், 2 கட்சிகளுக்கும் தலா ஒரு தொகுதி ஒதுக்குவது என முடிவு செய்யப்பட்டது. 
அதனைத் தொடர்ந்து, 2 கட்சி தலைவர்களும் கோபால புரத்தில் உள்ள தி.மு.க. தலைவர் கருணாநிதியின் இல்லத்திற்கு சென்று அவரை சந்தித்து தொகுதி உடன்படிக்கையில் கையெழுத்திட்டனர். அப்போது, தி.மு.க. பொருளாளர் மு.க.ஸ்டாலின், முதன்மை செயலாளர் துரைமுருகன் ஆகியோர் உடன் இருந்தனர். 
தொகுதி உடன்படிக்கையில் கையெழுத்திட்டுவிட்டு வெளியே வந்த பெருந்தலைவர் மக்கள் கட்சி தலைவர் என்.ஆர்.தனபாலன் நிருபர்களிடம் கூறியதாவது:- 
உதயசூரியன் சின்னத்தில் போட்டி
தி.மு.க. கூட்டணிக்கு கடந்த 15 ஆண்டுகளாக தொடர்ந்து ஆதரவு தெரிவித்து வருகிறோம். கடந்த சட்டமன்ற தேர்தலுக்கு முன்பாக எங்கள் அமைப்பை கட்சியாக தொடங்கினோம். பெருந்தலைவர் மக்கள் கட்சி தொடங்கிய ஒரே வாரத்தில் தி.மு.க. கூட்டணியில் ஒரு இடம் ஒதுக்கப்பட்டது. 
நடைபெறவுள்ள சட்டமன்ற தேர்தலில் தி.மு.க. கூட்டணியில் 5 இடங்கள் கேட்டிருந்தோம். ஒரு இடம் தருவதாக முடிவாகியுள்ளது. தொடர்ந்து வரும் உள்ளாட்சி தேர்தல், வாரியம் போன்றவற்றில் இடம் தருவதாக உறுதியளித்துள்ளார்கள். 
அ.தி.மு.க. அரசு மீது மக்கள் அதிருப்தியில் உள்ளனர். மாற்றம் வர வேண்டும் என்று விரும்புகின்றனர். முதல்-அமைச்சராக கருணாநிதி வர நாங்கள் உறுதுணையாக இருப்போம். 234 தொகுதிகளிலும் தி.மு.க. கூட்டணி வெற்றிக்காக பாடுபடுவோம். 
நாங்கள் போட்டியிடும் ஒரு தொகுதியிலும் தி.மு.க.வின் சின்னமான உதயசூரியன் சின்னத்திலேயே போட்டியிடுவோம். எந்த தொகுதி என்பதை மு.க.ஸ்டாலின் தலைமையிலான குழுவை மீண்டும் சந்தித்து பேசுவோம். 
இவ்வாறு அவர் கூறினார். 
தமிழ்நாடு விவசாயிகள் தொழிலாளர்கள் கட்சி தலைவர் பொன்.குமார் நிருபர்களிடம் கூறும்போது, ‘‘தி.மு.க. கூட்டணியில் 5 இடங்கள் கேட்டிருந்தோம். ஒரு தொகுதி தருவது உறுதியாகியுள்ளது. எங்களுக்கு தொகுதி எண்ணிக்கை பிரச்சினையில்லை. அ.தி.மு.க. ஆட்சி அகற்றப்பட வேண்டும்’’ என்றார். 
பெரம்பூர்
கடந்த சட்டமன்ற தேர்தலில், இதே தி.மு.க. கூட்டணியில் இடம் பெற்றிருந்த பெருந்தலைவர் மக்கள் கட்சியின் தலைவர் என்.ஆர்.தனபாலன் பெரம்பூர் தொகுதியில் போட்டியிட்டார். விவசாயிகள் தொழிலாளர்கள் கட்சியின் தலைவர் பொன்.குமார் உத்திரமேரூர் தொகுதியில் போட்டியிட்டார்.
சமூக சமத்துவப்படைக்கு ஒரு தொகுதி 
இந்த நிலையில், நேற்று மாலை தி.மு.க. தலைவர்கருணாநிதியை சென்னை கோபாலபுரத்தில் உள்ள அவரது இல்லத்தில் சமூக சமத்துவப்படை தலைவரும், ஓய்வுபெற்ற ஐ.ஏ.எஸ். அதிகாரியுமான சிவகாமி சந்தித்து பேசினார். அப்போது தி.மு.க. கூட்டணியில் சமூக சமத்துவப்படைக்கும் ஒரு தொகுதி ஒதுக்கப்பட்டுள்ளது. 
இது தொடர்பாக, சமூக சமத்துவப்படை தலைவர் சிவகாமி நிருபர்களிடம் கூறும்போது, ‘‘தமிழகத்தில் பூரண மதுவிலக்கை அமல்படுத்துவோம் என்று தி.மு.க. அறிவித்ததன் காரணமாக அந்த கட்சிக்கு எங்கள் அமைப்பின் ஆதரவை தெரிவித்தோம். தேர்தலில் போட்டியிடவும் ‘சீட்’ கேட்டோம். தி.மு.க. தலைவர் கருணாநிதி எங்கள் அமைப்புக்கு ஒரு தொகுதியை ஒதுக்கித்தந்துள்ளார். அதற்கான ஒப்பந்தமும் கையெழுத்தாகியுள்ளது.உதயசூரியன் சின்னத்திலேயே போட்டியிடுவோம். எந்த தொகுதி என்பது இன்னும் முடிவு செய்யப்படவில்லை. யார் வேட்பாளர் என்பதை விரைவில் முடிவு செய்வோம்’’ என்றார்.</description>
</news>
