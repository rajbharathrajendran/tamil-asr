<news>
<headline>நடைபெற இருப்பது தேர்தல் அல்ல; தர்மத்துக்கும் அதர்மத்துக்கும் நடைபெறும் யுத்தம்; கொளத்தூர் தொகுதியில் விஜயகாந்த் பிரசாரம்</headline>
<description>
சென்னை,
நடைபெற இருப்பது தேர்தல் அல்ல; தர்மத்துக்கும் அதர்மத்துக்கு இடையே நடைபெறும் யுத்தம் என்று விஜயகாந்த் கூறினார்.
வேட்பாளர் பட்டியல் அறிவிக்கப்படவில்லை
தமிழக சட்டசபை தேர்தலில் அ.தி.மு.க., தி.மு.க.வு.க்கு எதிராக தே.மு.தி.க.-மக்கள் நல கூட்டணி-த.மா.கா. ஆகியவை ஒரு அணியில் திரண்டுள்ளன. இந்த அணியின் முதல்-அமைச்சர் வேட்பாளராக தே.மு.தி.க. தலைவர் விஜயகாந்த் தேர்வு செய்யப்பட்டுள்ளார்.
தே.மு.தி.க.-மக்கள் நல கூட்டணி-த.மா.கா. கூட்டணியில் அங்கம் வகிக்கும் கட்சிகளுக்கான தொகுதி பங்கீடு இன்னும் முடிவு செய்யப்படவில்லை. மேலும் அக்கட்சிகள் சார்பில் எந்தெந்த தொகுதிகளில் யார் யார் போட்டியிடுகிறார்கள்? என்ற வேட்பாளர்கள் பட்டியலும் அறிவிக்கப்படவில்லை.
அரசியல் மாநாடு
அதற்கு முன்னதாகவே தங்களுடைய கூட்டணிக்கு பொதுமக்களிடம் அக்கட்சி தலைவர்கள் ஆதரவு திரட்டத்தொடங்கியுள்ளனர். நேற்று முன்தினம் தே.மு.தி.க.- மக்கள் நல கூட்டணி-த.மா.கா. சார்பில் சென்னையை அடுத்த மாமண்டூரில் அரசியல் மாநாடு நடைபெற்றது.
இந்தநிலையில் தே.மு.தி.க.- மக்கள் நல கூட்டணி-த.மா.கா. அணியின் முதல்-அமைச்சர் வேட்பாளரான விஜயகாந்த் நேற்று கும்மிடிப்பூண்டியில் பிரசாரத்தில் ஈடுபட்டார்.
மாலையில் சென்னை கொளத்தூர் தொகுதிக்கு உட்பட்ட பெரவள்ளூர் சதுக்கத்தில் தே.மு.தி.க.-மக்கள் நலக் கூட்டணி-த.மா.கா. தேர்தல் பிரசார பொதுக்கூட்டத்தில், விஜயகாந்த் பேசியதாவது:-
பயம் இல்லை
இப்போது நடக்க போவது, தேர்தல் அல்ல யுத்தம், போர். தர்மத்துக்கும், அதர்மத்துக்கும் இடையே நடக்கும் யுத்தம். எனக்கும், மு.க.ஸ்டாலினுக் கும் சண்டையில்லை. அவருடைய குணங்களும் செயல்பாடுகளும் அவரை அழித்துவிடும். 5 வருடங்களாக எதுவும் செய்யாமல், துண்டு பிரசுரம் கொடுத்து வருகிறார். 
எனக்கு யாரிடம் வருத்தமும் இல்லை, யாரிடம் பயமும் கிடையாது. பொய் சொன்னால் தான் பயப்பட வேண்டும்.
குடியுங்கள் என்றார்
ஒரு தாய் என்று தன்னை கூறிக்கொள்ளும் ஜெயலலிதா, மகனை எப்படி பார்க்க வேண்டும். படியுங்கள் என்று சொல்லவில்லை. குடியுங்கள் என்று சொல்கிறார். காமராஜர் மட்டும் தான் படியுங்கள் என்று சொன்னார். 
கொள்ளை அடிப்பது என்னுடைய கொள்கை அல்ல. ஊழல் ஒழிப்பு, லஞ்சம் ஒழிப்பு, உணவு, உடை, இருக்க இடம் தர வேண்டும். வெளிப்படையான நிர்வாகத்தை தர வேண்டும். அது தான் எனது கொள்கை.
தமிழகம் வளர்ச்சி பட்டியலில் மேலே இருந்தது. பீகார் கீழே இருந்தது. ஆனால் இப்போது, பீகார் மேல் நோக்கி செல்கிறது. தமிழகம் கீழ் நோக்கி செல்கிறது. பீகாரில் முழு மதுவிலக்கை அமல்படுத்திவிட்டார்கள். தமிழகத்தில் ஏன் இதை செய்யவில்லை. வருமானம் அதிகமாக வருவதால் இதை செய்யமாட்டார்கள்.
தி.மு.க.வின் வேலை 
குழப்பத்தை ஏற்படுத்தி குளிர்காய நினைப்பது தி.மு.க.வின் வேலை. நமக்கு நாமே பயணத்தில், மு.க.ஸ்டாலின், மன்னிப்பு கேட்கிறார். இதை சொல்லிவிட்டு, தப்பு செய்து கொண்டே இருக்கிறார்கள்.
முதன் முதலில் தே.மு.தி.க. தேர்தலில் போட்டியிட்ட போது, 8.38 சதவீதம் வாக்குகள் கிடைத்தது. 2-வது முறை போட்டியிட்ட போது, 10 சதவீதம் வாக்குகள் மக்கள் தந்தார்கள். என்னுடைய வாக்கு வங்கி அதிகரித்துக் கொண்டே தான் இருக்கிறது. 
என்னைவிட என்னுடைய கூட்டணி கட்சி தலைவர்கள் நல்லவர்கள். தர்மம் பக்கம், 6 பேர் இருக்கிறார்கள். அதர்மம் பக்கம் ஜெயலலிதாவும், கருணாநிதியும் இருக்கிறார்கள். அதர்மத்துக்கு ஆயிரம் விதைகள், விழுதுகள் இருக்கலாம், அதே போல எங்களுக்கும் விதைகளும், விழுதுகளும் இருக்கின்றன.
ஆகையால் மக்கள் கவலைப் பட வேண்டியதில்லை. இந்த யுத்தத்தில், ஜெயிப்பது யார்? என்று நீங்கள் (மக்கள்) தான் முடிவு செய்ய வேண்டும். தேர்தல் யுத்தத்தில் வெற்றி பெற எங்களுக்கு வாக்களிக்க வேண்டும்.
இவ்வாறு அவர் பேசினார்.
கும்மிடிப்பூண்டி
முன்னதாக கும்மிடிப்பூண்டி பஜாரில் பஸ் நிலையம் அருகே நடைபெற்ற கூட்டத்தில் விஜயகாந்த் பேசியதாவது:-
மதுரையில் கிரானைட் முறைகேடு நடந்து உள்ளது என ஐ.ஏ.எஸ். அதிகாரி சகாயம் அறிக்கை கொடுத்தும் ஏன் இதுவரை நடவடிக்கை எடுக்கவில்லை?. தி.மு.க. தலைவர் கருணாநிதி, நாங்கள் ஆட்சிக்கு வந்தால் பூரண மதுவிலக்கை கொண்டு வருவதாக தேர்தல் அறிக்கையில் கூறி உள்ளார். சந்தோஷம். கடந்த 5 முறையாக முதல்-அமைச்சராக இருந்தபோது ஏன் மதுவிலக்கை கொண்டு வரவில்லை?.
ஜெயலலிதா படிப்படியாக மதுவை குறைப்பேன் என்று சொல்கிறார். ஏன் படிப்படியாக செய்ய வேண்டும்? இன்றைக்கு ‘வாட்ஸ்-அப்’பில் இதை எப்படி விமர்சனம் செய்கிறார்கள் என்றால், ஒருபடி, முக்கால்படி, அரைபடி, கால்படி என இப்படி படிப்படியாக குறைப்பார்களா? என விமர்சனம் செய்கிறார்கள். 
ஒரே கொள்கை
ஏன் இதனை சொல்கிறேன் என்றால் உங்களை எந்த அளவுக்கு கிண்டல் செய்கிறார்களோ அந்த அளவுக்கு நாடு குட்டிச்சுவராக போய் விட்டது என்று அர்த்தம். உங்களுடன் லெட்டர் பேடு கட்சி எல்லாம் கூட்டணி வைத்து உள்ளது. தமிழ்நாட்டிலேயே திருவள்ளூர் மாவட்டத்தில்தான் மணல் கொள்ளை அதிகமாக நடந்து உள்ளது. 
இன்று நாங்கள் 6 கட்சிகளும் ஒரே கொள்கைக்காக அணி சேர்ந்து உள்ளோம். கடந்த 50 வருஷமாக அ.தி. மு.க. மற்றும் தி.மு.க. ஆகிய கட்சிகள் தமிழ்நாட்டை மாறி மாறி ஆண்டு நாட்டில் ஊழல் நிறைந்து விட்டது. 
யுத்தம் ஆரம்பம்
தே.மு.தி.க, மக்கள் நல கூட்டணியாக நாங்கள் இன்றைக்கு ஒன்றாக சேர்ந்து இருக்கிறோம் என்றால் எங்களுடைய யுத்தம் ஆரம்பித்து விட்டது. தேர்தல் வரை நடைபெறும் இந்த போரில் யார் ஜெயிப்பார்கள் என்பது மக்கள் கையில்தான் உள்ளது. கண்டிப்பாக இந்த கூட்டணியே தேர்தல் போரில் வெற்றி பெறும். 
இவ்வாறு விஜயகாந்த் பேசினார்.</description>
</news>
