<news>
<headline>சின்னம் இரட்டை இலையா? தென்னந்தோப்பா? அ.தி.மு.க. கூட்டணியில் த.மா.கா. இணைவதில் தாமதம் ஜி.கே.வாசன் முடிவுக்காக காத்திருக்கும் தொண்டர்கள்</headline>
<description>
சென்னை,
அ.தி.மு.க. கூட்டணியில் த.மா.கா. இணைவதில் தாமதம் ஏற்பட்டுள்ளது. இரட்டை இலை சின்னத்தில் போட்டியிடுவதா?, தென்னந்தோப்பு சின்னத்தில் போட்டியிடுவதா? என்று குழப்பம் நீடிப்பதால் ஜி.கே.வாசன் முடிவுக்காக தொண்டர்கள் காத்திருக்கிறார்கள்.தமிழ் மாநில காங்கிரஸ்
காங்கிரஸ் கட்சியில் இருந்து விலகி, தமிழ் மாநில காங்கிரஸ் கட்சியை மீண்டும் ஜி.கே.வாசன் தொடங்கிய போது, ‘நாங்கள் தேர்தலில் தனித்து போட்டியிட மாட்டோம். தேர்தலை கூட்டணி அமைத்தே சந்திப்போம். வெற்றிக் கூட்டணியில் இடம்பெறுவோம்’ என்று தெளிவாக கூறியிருந்தார்.அதன் அடிப்படையில், நடைபெறவுள்ள சட்டமன்ற தேர்தலில் அ.தி.மு.க. கூட்டணியில் இடம்பெற தமிழ் மாநில காங்கிரஸ் நிர்வாகிகள் விருப்பம் தெரிவித்தனர். தமிழகம் முழுவதும் சுற்றுப் பயணம் மேற்கொண்ட ஜி.கே.வாசன், ‘மார்ச் 16–ந் தேதி சுற்றுப்பயணம் முடிந்த பிறகு கூட்டணி பற்றிய அறிவிப்பை வெளியிடுவேன்’ என்று கூறினார். ஆனால், சுற்றுப்பயணம் முடிந்தும், கூட்டணி அறிவிப்பை அவர் வெளியிடவில்லை. ‘இன்னும் 2 வாரத்தில் வெளியிடுவேன்... ஏப்ரல் முதல் வாரத்தில் வெளியிடுவேன்...’ என்று அவரது கூட்டணி அறிவிப்பு இழுத்துக்கொண்டே சென்றது.15 தொகுதிகள்
இதற்கெல்லாம் காரணம், அ.தி.மு.க. – தமிழ் மாநில காங்கிரஸ் இடையேயான கூட்டணி பேச்சுவார்த்தை இழுபறி நிலையில் இருந்தது தான். முதலில் அ.தி.மு.க. பேச்சுவார்த்தையை தொடங்கும் போதே ஒற்றை இலக்கத்தில் தான் தொகுதிகள் தருவதாக கூறியது. ஆனால், தமிழ் மாநில காங்கிரஸ் தரப்பில் 25 தொகுதிகள் கேட்கப்பட்டது. பின்னர், 2 கட்சிகளும் தங்கள் முடிவில் இருந்து சற்று இறங்கிவந்தன.ஒரு கட்டத்தில் அ.தி.மு.க. கூட்டணியில் தமிழ் மாநில காங்கிரஸ் கட்சிக்கு 15 தொகுதிகள் ஒதுக்கப்படுவதாக கூறப்பட்டது. இதற்கு ஜி.கே.வாசனும் சம்மதம் தெரிவித்ததால், கூட்டணி இழுபறி முடிவுக்கு வந்து, சுமுகமான நிலை எட்டப்பட்டது. ஆனால், திடீரென தமிழ் மாநில காங்கிரஸ் கட்சி தென்னந்தோப்பு சின்னத்தில் போட்டியிடப்போவதாக அறிவித்தது.வேட்பாளர் பட்டியல்
இதற்கிடையே, யாரும் எதிர்பாராத வகையில், கடந்த 4–ந் தேதி அ.தி.மு.க. தரப்பில் இருந்து 227 தொகுதிகளுக்கான வேட்பாளர் பட்டியல் வெளியிடப்பட்டது. அதன் கூட்டணியில் இடம்பெற்றுள்ள கட்சிகளுக்கு மீதமுள்ள 7 தொகுதிகளும் அன்றே ஒதுக்கப்பட்டது.அ.தி.மு.க.வின் இந்த திடீர் முடிவால், ஜி.கே.வாசன் உள்ளிட்ட தமிழ் மாநில காங்கிரஸ் நிர்வாகிகள் கடும் அதிர்ச்சியடைந்தனர். அ.தி.மு.க.வில் கூட்டணி கதவு அடைக்கப்பட்டுவிட்டதே? என்று ஏக்கப்பெருமூச்சு விட்டனர்.நிபந்தனை
ஆனாலும், அ.தி.மு.க. தரப்பில் இருந்து தமிழ் மாநில காங்கிரசுடன் பேச்சுவார்த்தை தொடர்ந்தது. ‘‘அ.தி.மு.க. கூட்டணியில் இடம்பெற்றுள்ள கட்சிகள் அனைத்தும் ‘இரட்டை இலை’ சின்னத்தில் தான் போட்டியிடுகிறது. எனவே, நீங்களும் அதே சின்னத்தில் தான் போட்டியிட வேண்டும்’’ என்று அ.தி.மு.க. நிபந்தனை விதித்தது.ஆனால், தமிழ் மாநில காங்கிரஸ் தரப்பில், ‘‘நாங்கள் தேர்தல் ஆணையத்தில் தென்னந்தோப்பு சின்னம் பெற்றுள்ளோம். அந்த சின்னத்தில் போட்டியிட்டால் தான் எங்கள் கட்சிக்கு அங்கீகாரம் கிடைக்கும். எனவே, தென்னந்தோப்பு சின்னத்திலேயே நாங்கள் போட்டியிட விரும்புகிறோம்’’ என்று தெரிவிக்கப்பட்டுள்ளது.ஜி.கே.வாசன் ஆலோசனை
இதனால், மீண்டும் அ.தி.மு.க. – தமிழ் மாநில காங்கிரஸ் கட்சி இடையே கூட்டணி பேச்சுவார்த்தையில் சிக்கல் உருவானது. ஆனால், நேற்று காலை 11 மணியளவில், நீடித்த சிக்கல் விலகிவிட்டதாகவும், முதல்–அமைச்சர் ஜெயலலிதாவை சந்திக்க ஜி.கே.வாசன் வர இருப்பதாகவும் கூறப்பட்டது.இதனால், போயஸ் கார்டனில் நிருபர்கள் குவிந்தனர். ஜி.கே.வாசனின் நடவடிக்கைகளையும் கண்காணித்தனர். காலை 11.15 மணியளவில் ஆழ்வார்பேட்டையில் உள்ள வீட்டில் இருந்து ஜி.கே.வாசன் காரில் புறப்பட்டார். எனவே, இன்னும் சற்று நேரத்தில் அவர் போயஸ் கார்டன் வந்துவிடுவார் என்று அனைவரும் எதிர்பார்த்த நிலையில், அவர் தேனாம்பேட்டையில் உள்ள கட்சி அலுவலகத்திற்கு சென்றுவிட்டார். அங்கு, கட்சியின் மூத்த தலைவர்களோடு ஜி.கே.வாசன் ஆலோசனை நடத்தினார்.பேட்டி
பின்னர், பேட்டியளித்த ஜி.கே.வாசன், ‘‘பல கட்சிகள் த.மா.கா.வுடன் கூட்டணி அமைக்க விரும்புகிறது. த.மா.கா. நலன் கருதி நல்ல முடிவை எடுப்பேன். தொண்டர்கள், பொதுமக்கள் மனநிலைக்கு ஏற்றவாறு, த.மா.கா. எதிர்கால வளர்ச்சியை கருதி கூட்டணி முடிவு எடுக்கப்படும்’’ என்றார்.தொடர்ந்து நிருபர்கள் அவரிடம், ‘‘234 தொகுதிகளுக்கும் அ.தி.மு.க.வில் வேட்பாளர் பட்டியல் வெளியிடப்பட்டுள்ளது. அதில் த.மா.கா.வுக்கு இடம் இல்லையே?’’ என்று கேள்வி எழுப்பினர். அதற்கு பதிலளித்த ஜி.கே.வாசன், ‘‘ஒவ்வொரு கட்சியும் தேர்தல் நேரத்தில் படிப்படியாக தங்களது நிலைப்பாட்டை அறிவிப்பது சகஜம் தான். கூட்டணி நிலையை கட்சி நலன், வளர்ச்சியை கருதி த.மா.கா. அறிவிக்கும்’’ என்றார்.கூட்டணி கதவு அடைப்பா?
இதனால், நேற்றும் அ.தி.மு.க. கூட்டணியில் தமிழ் மாநில காங்கிரஸ் கட்சி இடம்பெறுவது உறுதியாகவில்லை. நாளை (9–ந் தேதி) முதல்–அமைச்சர் ஜெயலலிதா சென்னையில் தேர்தல் பிரசாரத்தை தொடங்க இருப்பதால், இன்றுடன் அ.தி.மு.க.வில் கூட்டணி கதவு அடைக்கப்பட்டுவிடும் என்றே தெரிகிறது.எனவே, இன்றே ஜி.கே.வாசன் முதல்–அமைச்சர் ஜெயலலிதாவை சந்தித்து அ.தி.மு.க.வுடனான கூட்டணியை உறுதி செய்வார் என்று அக்கட்சியின் நிர்வாகிகளும், தொண்டர்களும் நம்புகின்றனர். அந்த நம்பிக்கையை ஜி.கே.வாசன் நிறைவேற்றுவாரா? என்று பொறுத்திருந்துதான் பார்க்க வேண்டும்.</description>
</news>
