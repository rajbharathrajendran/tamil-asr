<news>
<headline>ஜி.கே.வாசனின் மவுனம் கலைந்தது:  தே.மு.தி.க.–மக்கள் நல கூட்டணியில் த.மா.கா. இணைந்தது</headline>
<description>
சென்னை,தமிழக சட்டசபை தேர்தலில் தே.மு.தி.க.–மக்கள் நல கூட்டணியில் த.மா.கா. இணைந்தது.ஜி.கே.வாசன்
தமிழக சட்டசபை தேர்தலில், ‘‘மக்கள் விரும்பும் வெற்றி கூட்டணியில் த.மா.கா. இடம் பெறும்’’ என்று ஜி.கே.வாசன் தொடர்ந்து கூறி வந்தார். அவர் அ.தி.மு.க.வையே வெற்றி கூட்டணியாக தனது மனதில் வைத்து, அக்கட்சியுடன் மறைமுகமாக பேச்சுவார்த்தையில் ஈடுபட்டார்.இதில், த.மா.கா.வுக்கு ஒற்றை இலக்க எண்ணிக்கையிலே தொகுதிகள் ஒதுக்கி தர அ.தி.மு.க. உறுதியாக இருந்ததால் அ.தி.மு.க. கூட்டணி கனவு தகர்ந்தது.இதையடுத்து ஜி.கே.வாசன் தே.மு.தி.க.–மக்கள் நல கூட்டணிக்கு செல்வாரா? அல்லது பா.ஜனதா கூட்டணிக்கு செல்வாரா? என்ற கேள்விகள் எழுந்தது.மக்கள் நல கூட்டணி
இந்தநிலையில் நேற்று மாலை ம.தி.மு.க. பொதுச்செயலாளர் வைகோ, மார்க்சிஸ்ட் கம்யூனிஸ்டு மாநில செயலாளர் ஜி.ராமகிருஷ்ணன், விடுதலை சிறுத்தைகள் கட்சி தலைவர் தொல்.திருமாவளவன், இந்திய கம்யூனிஸ்டு மாநில செயலாளர் ரா.முத்தரசன் ஆகியோர் தேனாம்பேட்டையில் உள்ள த.மா.கா. தலைமை அலுவலகத்துக்கு வந்தனர். அப்போது, ஜி.கே.வாசன் வந்து உள்ளே அவர்களை அழைத்துச்சென்றார்.உள்ளே அமர்ந்து 15 நிமிடம் அனைவரும் பேசினார்கள். இதையடுத்து வைகோ, ஜி.ராமகிருஷ்ணன், தொல்.திருமாவளவன், ரா.முத்தரசன், ஜி.கே.வாசன் ஆகியோர் சென்னை கோயம்பேட்டில் உள்ள தே.மு.தி.க. தலைமை அலுவலகத்துக்கு புறப்பட்டு சென்றனர்.விஜயகாந்த்
அங்கு தே.மு.தி.க. தலைவர் விஜயகாந்த் தலைமையில் வைகோ, தொல். திருமாவளவன், ஜி.ராமகிருஷ்ணன், ரா.முத்தரசன் ஆகியோர் முன்னிலையில் தே.மு.தி.க.–மக்கள் நல கூட்டணியில் ஜி.கே.வாசன் நீண்ட நாளைய தன்னுடைய மவுனத்தை கலைத்து இணைந்தார். தே.மு.தி.க.–மக்கள் நல கூட்டணி–த.மா.கா. கூட்டணியில் தொகுதி பங்கீடு ஒப்பந்தம் கையெழுத்தாகியது.விஜயகாந்த் பேசும்போது, ‘‘எங்களுடன் இணைந்திருக்கும் ஜி.கே.வாசனை வரவேற்கிறேன். நல்லவர்கள் வெற்றி பெறுவது நிச்சயம். நாங்கள் எல்லாம் நல்லவர்கள், எனவே நாங்கள் வெல்வது நிச்சயம். இங்குள்ள நாங்கள், நல்லவர்கள் என்றால், அங்கிருப்பவர்கள் எப்படிப்பட்டவர்கள் என்று பார்த்து கொள்ளுங்கள்’’ என்றார்.வைகோ
வைகோ பேசியதாவது:–அடுத்து வர உள்ள ஆட்சி நம்முடைய ஆட்சிதான் என்பது உறுதியாகிவிட்டது. தி.மு.க. பணத்தை கொடுத்து தே.மு.தி.க. கட்சியை உடைக்க நினைக்கிறது. இதற்கான சதித்திட்டம் மு.க.ஸ்டாலினால் அறிவாலயத்தில் தீட்டப்படுகிறது. நெருப்புடன் விளையாடும் வேலையில் ஈடுபடவேண்டாம் என்று நான் தெரிவித்துக்கொள்கிறேன்.தி.மு.க.வினர் வருகிற தேர்தலில் தோற்கப்போகிறார்கள். அதனால்தான் கலகம் செய்ய நினைக்கிறார்கள். எதிரிகளை கதி கலங்க வைக்கும் மாநாடு நாளை (இன்று) நடைபெற உள்ளது. இந்த மாநாடு கட்டுப்பாடு உள்ள சிறப்பானதொரு மாநாடாக அமைய 6 கட்சி தொண்டர்கள் அனைவரும் உறுதி ஏற்க வேண்டும்.  இவ்வாறு அவர் கூறினார்.ஜி.கே.வாசன்
ஜி.கே.வாசன் பேசும் போது கூறியதாவது:–மது இல்லா தமிழகம், ஊழலற்ற ஆட்சி. வெளிப்படையான நிர்வாகம். இதனை 100 சதவீதம் பூர்த்தி செய்யக் கூடியவர் நமது கூட்டணி தலைவர் விஜயகாந்த்.எங்களின் இந்த கூட்டணி தமிழக மக்களின் எண்ணங்களை பிரதிபலிக்கும் கூட்டணி. தேர்தலில் 100 சதவீதம் வெல்ல போகும் கூட்டணி. ஆட்சி மாற்றத்திற்கு அடித்தளமாக அமையப்போகிற கூட்டணி. அப்பழுக்கற்றவர்களான நாங்கள் வாக்காளர்களை சந்தித்து ஆதரவு கேட்போம். ஒன்றுபடுவோம். செயல்படுவோம். வெற்றி பெறுவோம்.  இவ்வாறு அவர் பேசினார்.தொல்.திருமாவளவன்
தொல்.திருமாவளவன் பேசும்போது, ‘‘தமிழக அரசியலில் திருப்பத்தை ஏற்படுத்தும் கூட்டணி கனவு நிறைவேறியிருக்கிறது. இதேபோல நாம் காணும் கூட்டணி ஆட்சியும் நிறைவேறும். தே.மு.தி.க., ம.தி.மு.க., த.மா.கா., மார்க்சிஸ்ட் கம்யூனிஸ்டு, இந்திய கம்யூனிஸ்டு, விடுதலை சிறுத்தைகள் கட்சிகள் இணைந்து மெகா கூட்டணி அமைந்திருக்கிறது’’ என்றார்.</description>
</news>
