<news>
<headline>தே.மு.தி.க.–த.மா.கா. உடைவதற்கு வைகோ தான் காரணம்; மு.க.ஸ்டாலின் பேட்டி</headline>
<description>
சென்னை,தே.மு.தி.க., த.மா.கா. உடைவதற்கு வைகோ தான் காரணம் என்று மு.க.ஸ்டாலின் கூறினார்.திண்ணை பிரசாரம்
தி.மு.க. பொருளாளர் மு.க.ஸ்டாலின் 3–வது நாளாக சைதாப்பேட்டை தொகுதிக்கு உட்பட்ட பல்வேறு பகுதிகளில் திண்ணை பிரசாரத்தில் ஈடுபட்டார். அப்போது, அ.தி.மு.க. ஆட்சியால் பொதுமக்களுக்கு ஏற்பட்டுள்ள அவல நிலையை விளக்கும் வகையில், ‘‘ஐந்தாண்டுகளாய் துருப்பிடித்து கிடக்கும் தமிழ்நாடு’’, ‘‘சொன்னாங்களே, செஞ்சாங்களா?’’, ‘‘முடங்கிய அரசு, மூழ்கிய தமிழகம்’’, ஆகிய தலைப்புகளில் அச்சிடப்பட்ட துண்டு பிரசுரங்களை பொதுமக்களிடம் வினியோகம் செய்தார்.பின்னர் நிருபர்களுக்கு அவர் பேட்டி அளித்தார். அப்போது அவரிடம் நிருபர்கள் கேட்ட கேள்விகளும், அதற்கு அவர் அளித்த பதில்களும் வருமாறு:–கேள்வி:–முதல்–அமைச்சர் ஜெயலலிதா பிரசாரம் தொடங்கி மதுவிலக்கை படிப்படியாக கொண்டு வருவோம் என்று கூறியுள்ளார். தி.மு.க. எதை முன் வைத்து பிரசாரம் மேற்கொள்ள இருக்கிறது?பதில்:–அதாவது ஐந்தாண்டு காலமாக துருப்பிடித்துப் போயிருக்கக் கூடிய ஜெயலலிதா ஆட்சியில் எந்த திட்டங்களையும் நிறைவேற்றவில்லை. ஏறக்குறைய 94 லட்சம் இளைஞர்களுக்கு வேலை வாய்ப்பு இல்லாத சூழ்நிலை, மகளிர் சுய உதவிக்குழுக்களுக்கு எந்தவித அடிப்படை வசதிகளையும் செய்யாமல், அவர்களது சுழல் நிதி கடனும், பொருளாதார கடனும் கூட தரமுடியாத நிலையில் இந்த ஆட்சி நடந்து கொண்டு இருக்கிறது.மதுவிலக்கு
ஆனால் முதல்–அமைச்சர் ஜெயலலிதா தன்னுடைய தேர்தல் பிரசாரத்தை தொடங்கும் போது மதுவிலக்கை படிப்படியாக 10 வருடத்தில் அமல்படுத்தப்போகிறோம் என்ற ஒரு அறிவிப்பை வெளியிட்டு இருக்கிறார். இந்த அறிவிப்பை, ஒருவேளை செய்கிறார்களோ இல்லையோ, முன்கூட்டியே அறிவித்திருந்தால் சசிபெருமாள் என்கிற ஒரு காந்தியவாதியை நாம் இழந்திருக்க வேண்டிய அவசியம் வந்திருக்காது. ஆக, தேர்தலில் மக்களை ஏமாற்ற வேண்டும் என்ற எண்ணத்தில்தான் இந்த அறிவிப்புகளை எல்லாம் வெளியிட்டுக் கொண்டு இருக்கிறார்.எப்படி 2011–ல் வாக்குறுதிகளை தந்து ஆட்சிக்கு வந்து அதையெல்லாம் நிறைவேற்றவில்லையோ, அதேபோல இந்த தேர்தலிலும் நிறைவேற்ற முடியாத நிலையில்தான் அவர் வாக்குறுதிகளை அள்ளி வழங்க தொடங்கி இருக்கிறார். இன்னும் என்னென்ன வாக்குறுதிகளை சொல்லப்போகிறார் என்பது நாட்டு மக்களுக்கு தெரியத்தான் போகிறது.கருணாநிதியை பொறுத்தவரையில் ‘‘சொன்னதைத்தான் செய்வார், செய்வதைத்தான் சொல்வார்’’, என்பது நாட்டுக்கு நன்றாகத்தெரியும்.வைகோ தான் காரணம்
கேள்வி:–தே.மு.தி.க.வை தொடர்ந்து த.மா.க.வில் இருந்தும் நிர்வாகிகள் வெளியேறுவதை எப்படி பார்க்கிறீர்கள்?பதில்:–அதை அங்கு போய்தான் கேட்க வேண்டும். ஏற்கனவே தே.மு.தி.க. அங்கு சென்று இணைந்ததும் உடைய ஆரம்பித்தது, இப்போது த.மா.கா. இணைந்ததும் அந்த கட்சியும் உடைய ஆரம்பித்துள்ளது. ஆனால் இதெல்லாம் அவர் கண்ணுக்குத்தெரியவில்லை. ஆனால் அந்த வைகோ ஏதோ கருணாநிதியும், ஸ்டாலினும் திட்டமிட்டு, ஏதோ பல கோடி ரூபாய் கொடுத்து அந்த கட்சியை உடைத்துக்கொண்டு இருக்கிறார்கள் என்று சொல்லி கொண்டு இருக்கிறார்.ஆக, த.மா.கா.வாக இருந்தாலும், தே.மு.தி.க.வாக இருந்தாலும் அவற்றை உடைப்பதற்கு யார் காரணம் என்று கேட்டால், என்னை பொறுத்தவரையில் நான் வெளிப்படையாக சொல்கிறேன், வைகோ தான் காரணம். இந்த கட்சிகளை எல்லாம் அங்கு கொண்டு சென்று சேர்க்காமல் இருந்தால், அவை உடைந்திருக்காது. எனவே அவர்தான் அவற்றை உடைப்பதற்கான முயற்சியில் ஈடுபட்டு இருக்கிறார் என்பது என்னுடைய குற்றச்சாட்டு.  இவ்வாறு அவர் பதில் அளித்தார்.</description>
</news>
