<news>
<headline>பரபரப்பான அரசியல் சூழ்நிலையில் தி.மு.க. மாவட்ட செயலாளர்கள் கூட்டம் இன்று நடக்கிறது தேர்தலை சந்திக்க புதிய வியூகம் அமைக்கப்படுகிறது</headline>
<description>
சென்னை,பரபரப்பான அரசியல் சூழ்நிலையில் தி.மு.க. மாவட்ட செயலாளர்கள் கூட்டம் இன்று (திங்கட்கிழமை) நடக்கிறது. இந்த கூட்டத்தில் தேர்தலை சந்திக்க புதிய வியூகம் அமைக்கப்படுகிறது.தி.மு.க. கூட்டணி
தமிழக சட்டமன்ற தேர்தல் மே 16–ந் தேதி நடக்கிறது. சட்டமன்ற தேர்தலை எதிர்கொள்ள தி.மு.க. தயாராகி வருகிறது. தி.மு.க. சார்பில் தொண்டர்கள், நிர்வாகிகளிடம் விருப்பமனு பெறப்பட்டு, நேர்காணல் நடத்தப்பட்டு விட்டது. தற்போது தேர்தல் அறிக்கை இறுதி செய்யும் பணி நடந்து வருகிறது. மற்றொரு பக்கம் கூட்டணியை பலப்படுத்தும் பணியிலும் தி.மு.க. ஈடுபட்டு வருகிறது.தி.மு.க. கூட்டணியில் காங்கிரஸ், மனிதநேய மக்கள் கட்சி, இந்திய யூனியன் முஸ்லிம் லீக், எஸ்.டி.பி.ஐ., பெருந்தலைவர் மக்கள் கட்சி ஆகியவை இடம் பெற்றுள்ளது. தி.மு.க. கூட்டணிக்கு தே.மு.தி.க. வர பல முறை அக்கட்சி சார்பில் அழைப்பு விடுக்கப்பட்ட நிலையில், தே.மு.தி.க. தனித்து போட்டியிட இருப்பதாக அறிவித்தது. இந்தநிலையில் தற்போது மீண்டும் தி.மு.க. கூட்டணியில் தே.மு.தி.க. இணைப்பதற்கான பேச்சுவார்த்தை நடந்து வருகிறது. இதற்கான முயற்சியில் தி.மு.க. ஆதரவு கட்சிகள் மேற்கொண்டு வருகின்றன.இந்தநிலையில் கூட்டணி கட்சிகளுடன் தொகுதி பங்கீடு பேச்சுவார்த்தை நடத்த பொருளாளர் மு.க.ஸ்டாலின் தலைமையில் 4 பேர் கொண்ட குழு அமைக்கப்பட்டுள்ளது. இந்த குழுவினர் சமீபத்தில் கூடி கூட்டணி கட்சிகளுக்கு ஒதுக்க வேண்டிய தொகுதிகள் குறித்து விவாதித்தனர்.தொகுதி பங்கீடு பேச்சுவார்த்தை
கூட்டணி கட்சிகளுடன் வரும் 23–ந் தேதி முதல் தி.மு.க. தொகுதி பங்கீடு பேச்சுவார்த்தையை நடத்த இருக்கிறது. 23–ந் தேதி நடக்கும் தொகுதி பங்கீட்டு பேச்சுவார்த்தையில் காங்கிரஸ் கட்சி பங்கேற்கிறது. இதற்காக காங்கிரஸ் கட்சியின் மூத்த தலைவர்களில் ஒருவரான குலாம்நபி ஆசாத் மற்றும் நிர்வாகிகள் சென்னை வர உள்ளனர். இந்த சந்திப்பின்போது, காங்கிரஸ் போட்டியிட இருக்கிற தொகுதிகளின் எண்ணிக்கை மற்றும் பட்டியல் கொடுக்கப்படுகிறது.தி.மு.க.வை பொறுத்தவரையில் தற்போதைய சூழ்நிலையில் 190 தொகுதிகளில் போட்டியிட வேண்டும் என்பதில் உறுதியாக உள்ளது. தே.மு.தி.க. வரும் பட்சத்தில் சிறிது மாற்றம் வரலாம் என்று கருதப்படுகிறது.இதற்கிடையே, சட்டமன்ற தேர்தலை எவ்வாறு எதிர்கொள்ள வேண்டும், யார்? யாரெல்லாம் வேட்பாளராக நின்றால் வெற்றி வாய்ப்பு? தொகுதி மக்களின் மனநிலை எவ்வாறு உள்ளது? மழை வெள்ளத்தால் பாதிக்கப்பட்ட 52 தொகுதிகளில் தி.மு.க.வுக்கு வெற்றி வாய்ப்பு எவ்வாறு உள்ளது? என்பது குறித்து மாவட்ட செயலாளர்களிடம் தி.மு.க. கருத்து கேட்க அவசர கூட்டத்தை இன்று (திங்கட்கிழமை) கூட்டியுள்ளது.இதுகுறித்து தி.மு.க. பொதுச்செயலாளர் க.அன்பழகன் வெளியிட்டுள்ள அறிவிப்பில் கூறப்பட்டுள்ளதாவது:–கருணாநிதி தலைமையில் கூட்டம்
சட்டமன்ற தேர்தல் குறித்து விவாதிக்க தி.மு.க. தலைவர் கருணாநிதி தலைமையில் தி.மு.க. மாவட்ட செயலாளர்கள் கூட்டம் திங்கட்கிழமை (இன்று) காலை 10 மணிக்கு அண்ணா அறிவாலயம், கலைஞர் அரங்கில் நடைபெறுகிறது. இந்த கூட்டத்தில் மாவட்ட செயலாளர்கள் தவறாமல் கலந்து கொள்ள வேண்டும்.  இவ்வாறு அந்த அறிவிப்பில் கூறப்பட்டுள்ளது.மாவட்ட செயலாளர்கள் கூட்டத்தில் தி.மு.க. பொருளாளர் மு.க.ஸ்டாலின், பொதுச்செயலாளர் க.அன்பழகன், முதன்மை செயலாளர் துரைமுருகன் மற்றும் நிர்வாகிகள் முன்னிலை வகிக்கின்றனர். இந்த கூட்டத்தில் தி.மு.க. பிரசார வியூகம் அமைப்பது குறித்து விரிவாக ஆலோசிக்கப்படுகிறது. வார்டு வாரியாக நிர்வாகிகளை நியமித்து தேர்தல் பணி ஆற்றுவது குறித்தும், தெருமுனை கூட்டங்கள், பொதுக்கூட்டங்கள் நடத்துவது குறித்தும் இந்த கூட்டத்தில் விவாதிக்கப்படுகிறது.தேர்தல் அறிக்கை
தி.மு.க. மாவட்ட செயலாளர்கள் கூட்டத்தை தொடர்ந்து கூட்டணி கட்சிகளிடையே தொகுதி பங்கீட்டை விரைவாக முடித்து, தி.மு.க. வேட்பாளர் பட்டியலை வெளியிட அக்கட்சி திட்டமிட்டுள்ளது. அதனை தொடர்ந்து தலைவர்களின் தேர்தல் பிரசார தேதியும் வெளியிடப்படுகிறது.தேர்தல் அறிக்கையை பொறுத்தவரையில் தி.மு.க.வின் முழு ஆயுதமாக தேர்தல் அறிக்கை களம் இறக்கப்படுகிறது. மற்ற கட்சிகளின் தேர்தல் அறிக்கை வெளியீட்டிற்கு பிறகே தி.மு.க. தனது தேர்தல் அறிக்கையை வெளியிட உள்ளதாக அக்கட்சி வட்டாரம் தெரிவிக்கிறது.</description>
</news>
