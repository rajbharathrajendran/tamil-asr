<news>
<headline>குவைத்தில் தவிக்கும் 10 தமிழக மீனவர்களை அழைத்து வர நடவடிக்கை எடுக்க வேண்டும் பிரதமருக்கு, ஜெயலலிதா கடிதம்</headline>
<description>
சென்னை,குவைத்தில் தவிக்கும் 10 தமிழக மீனவர்களை அழைத்து வர நடவடிக்கை எடுக்க வேண்டும் என்று பிரதமருக்கு, ஜெயலலிதா கடிதம் எழுதியுள்ளார்.தமிழக முதல்–அமைச்சர் ஜெயலலிதா பிரதமர் நரேந்திர மோடிக்கு அனுப்பியுள்ள கடிதத்தில் கூறியிருப்பதாவது:–மீனவர்கள் தவிப்பு
இந்திய மீனவர்கள் 11 பேர் போலியான வழக்குகளில் குவைத் போலீசாரால் கைது செய்யப்பட்டிருக்கிறார்கள் என்பதை உங்கள் கவனத்திற்கு கொண்டுவர விரும்புகிறேன். தமிழகத்தில் கன்னியாகுமரி மாவட்டத்தை சேர்ந்த 10 மீனவர்கள், கேரளாவை சேர்ந்த ஒரு மீனவர் என 11 இந்திய மீனவர்கள் கடந்த ஆண்டு ஜூலை மாதம் உசைன் ரஷீத் மற்றும் முகமது ரஷீத் ஆகியோர் ‘ஸ்பான்சர்ஷிபில்’ குவைத் நாட்டுக்கு சென்றனர்.அங்கு ‘ஸ்பான்சர்கள்’ தங்களுக்கு சொந்தமான படகில் 6 மாத காலம் மீன்பிடிக்க அனுப்பி வைத்தனர். வேலைவாய்ப்பில் அமர்த்தப்பட்ட அந்த காலக்கட்டத்தில் இந்திய மீனவர்களுக்கு சொந்தமான பங்குகள் கொடுக்கப்படவில்லை. இதனால் தங்கள் செலவுகளுக்கு இந்திய மீனவர்கள் போராடவேண்டிய சூழல் ஏற்பட்டது. மேலும் தங்களை சார்ந்துள்ள குடும்பத்தினருக்கும் பணம் அனுப்ப முடியாமல் தவித்தனர்.அழைத்து வர நடவடிக்கை
தங்கள் முதலாளிகளிடம் இருந்து மதிப்பூதியம் பெறுவதிலேயே நம்பிக்கையை இழந்த 11 இந்திய மீனவர்களும், இந்தியாவிற்கு அனுப்பி வைக்குமாறு வலியுறுத்தினர். ஆனால் அவர்களுடைய முதலாளிகள் மறுத்துவிட்டனர். இதையடுத்து ‘ஸ்பான்சர்கள்’ கொடுத்த புகாரின் பேரில் போலியான வழக்குகளில் உள்ளூர் போலீசாரால் கைது செய்யப்பட்டனர்.ஒரு மாதத்திற்கு பின்னர் விடுவிக்கப்பட்டனர். பின்னர் ‘ஸ்பான்சர்கள்’ இந்திய மீனவர்களின் பாஸ்போர்ட்டுகளை பிடுங்கி வைத்துக்கொண்டு இந்தியாவிற்கு அனுப்பவும் விடாமல், வேலை செய்யவும் விடாமல் தவிக்கவிட்டுள்ளனர். ஆகவே குவைத்தில் தவிக்கும் 10 தமிழக மீனவர்களை தமிழகத்துக்கு அழைத்து வர குவைத்தில் உள்ள இந்திய தூதரகத்தை வெளியுறவுத்துறை அமைச்சகம் அறிவுறுத்தவேண்டும் என்று வலியுறுத்தவேண்டும் என்று உங்கள் கவனத்திற்கு எடுத்துக்கூறுகிறேன்.மேலும் மீனவர்கள் தாங்கள் வேலை செய்ததற்கான கூலிகளை பெற்றுக்கொடுப்பதற்கும் தேவையான நடவடிக்கை எடுக்கவேண்டும் என்பதை உறுதி செய்யவேண்டும். மீனவர்கள் பாதுகாப்புடன் இருக்கிறார்களா? என்று இந்தியாவில் மீனவர்களின் குடும்பத்தினர் மற்றும் உறவினர்கள் தவித்துக்கொண்டிருப்பதால் உடனடியாக நடவடிக்கை எடுக்கவேண்டும் என்று கேட்டுக்கொள்கிறேன்.  இவ்வாறு அதில் கூறப்பட்டுள்ளது.</description>
</news>
