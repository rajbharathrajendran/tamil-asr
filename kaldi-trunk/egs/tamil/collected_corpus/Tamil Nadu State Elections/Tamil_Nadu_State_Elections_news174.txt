<news>
<headline>கூட்டணி கட்சிகளுடன் தொகுதி பங்கீடு பேச்சு முடிந்த பிறகு கருணாநிதி தேர்தல் பிரசாரம்; மு.க.ஸ்டாலின் பேட்டி</headline>
<description>
சென்னை,
கூட்டணி கட்சிகளுடன் தொகுதி பங்கீடு பேச்சுவார்த்தை முடிந்த பிறகு கருணாநிதி தேர்தல் பிரசாரம் செய்ய உள்ளார். 
தீவிரம்
சட்டமன்ற தேர்தலை எதிர்கொள்ள தி.மு.க. தயாராகி வருகிறது. தற்போது கூட்டணி கட்சிக்கான தொகுதி பங்கீட்டில் தீவிரம் காட்டி வரும் தி.மு.க. தலைமை விரைவில் தொகுதி பங்கீடு பேச்சுவார்த்தையை முடித்து தேர்தல் பிரசாரம் மேற்கொள்ள இருக்கிறது. வேட்புமனு தாக்கல் தொடங்க இன்னும் 20 நாட்களே உள்ளதால், வேட்பாளர் பட்டியல், தேர்தல் அறிக்கை தயார் செய்யும் பணியில் தி.மு.க. தலைமை ஈடுபட்டு வருகிறது.
தி.மு.க. தலைவர் கருணாநிதி சட்டமன்ற தேர்தலில் சென்னையில் வீதி வீதியாக பிரசாரம் செய்ய உள்ளார். மேலும் முக்கிய நகரங்களிலும் அவர் பிரசாரம் மேற்கொள்ள உள்ளார். இதற்காக அவருக்கு வசதியாக நவீன சொகுசு வசதிகளுடன் கூடிய பிரசார வாகனம் வரவழைக்கப்பட்டுள்ளது. இந்த சொகுசு பிரசார வாகனத்தில் தி.மு.க. தலைவர் கருணாநிதி கடந்த சில நாட்களுக்கு முன்பு கோபாலபுரத்தில் இருந்து பாலவாக்கம் வரை பயணம் செய்தார். 
ஆலோசனை
இந்த பிரசார வாகனம் அவரின் பிரசார பயணத்திற்கு ஏற்றவகையில் இருப்பதாக தி.மு.க. வட்டாரங்கள் தெரிவிக்கிறது. எனவே இந்த வாகனத்திலேயே அவர் தேர்தல் பிரசாரத்தை மேற்கொள்வார் என்று தெரிகிறது. 
இதற்கிடையே, காங்கிரஸ் கட்சிக்கு ஒதுக்க வேண்டிய தொகுதிகள் குறித்தும், தேர்தல் பிரசார வியூகம் குறித்தும் தி.மு.க. தலைவர் கருணாநிதி 2-வது நாளாக கோபாலபுரத்தில் உள்ள இல்லத்தில் ஆலோசனை நடத்தினார். 
இந்த ஆலோசனை கூட்டத்தில் தி.மு.க. பொருளாளர் மு.க.ஸ்டாலின், முதன்மை செயலாளர் துரைமுருகன், மகளிரணி செயலாளர் கனிமொழி எம்.பி., உள்பட பலர் கலந்து கொண்டனர். 
இந்த கூட்டத்திற்கு பிறகு நிருபர்களுக்கு மு.க.ஸ்டாலின் பேட்டி அளித்தார். அப்போது அவரிடம் நிருபர்கள் கேட்ட கேள்விகளும், அதற்கு அவர் அளித்த பதில்களும் வருமாறு:-
கேள்வி:-காங்கிரஸ் தொகுதி பங்கீடு பேச்சுவார்த்தை எப்போது முடியும்?
பதில்:-தொகுதி பங்கீடு முடியும் போது உங்களிடம் தெரிவிக்கிறோம்.
தேர்தல் அறிக்கை
கேள்வி:-தி.மு.க. தலைவர் கருணாநிதி எப்போது பிரசாரம் மேற்கொள்வார்?
பதில்:-கூட்டணி கட்சிகள் இடையே தொகுதி பங்கீடு பேச்சுவார்த்தை முடிந்த பிறகு தி.மு.க. தலைவர் கருணாநிதி, பொதுச்செயலாளர் அன்பழகன், நான் உள்பட முன்னணி தலைவர்கள் தேர்தல் பிரசாரம் மேற்கொள்ள உள்ளனர். 
கேள்வி:-தி.மு.க. தேர்தல் அறிக்கை எப்போது வெளியிடப்படும்?
பதில்:-தி.மு.க. தேர்தல் அறிக்கை விரைவில் வெளியிடப்படும். 
இவ்வாறு அவர் பதில் அளித்தார்.</description>
</news>
