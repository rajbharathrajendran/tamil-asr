<news>
<headline>வியாபாரிகள், பொதுமக்கள் கோரிக்கை எதிரொலி:  ரூ.1 லட்சம் வரை கொண்டு செல்ல அனுமதி? தேர்தல் கமிஷன் பரிசீலனை</headline>
<description>
சென்னை,தேர்தலையொட்டி வாக்காளர்களுக்கு பணம் கொடுக்கப்படுவதை தடுக்க தேர்தல் கமிஷன் பல்வேறு நடவடிக்கைகளை எடுத்து வருகிறது. இதன்படி உரிய ஆவணம் இல்லாமல் 50 ஆயிரத்துக்கு மேல் எடுத்து சென்றால் அந்த பணத்தை தேர்தல் அதிகாரிகள் பறிமுதல் செய்து வருகின்றனர்.இதனால் பொதுமக்கள் குறிப்பாக வியாபாரிகள் பெருமளவில் பாதிக்கப்படுவதாக புகார் எழுந்தது. மேலும் பறிமுதல் செய்யப்படும் பணத்தை திரும்ப பெறுவதிலும் கஷ்டம் இருப்பதாக குற்றம் சாட்டப்பட்டது.இதுகுறித்து தமிழக தலைமை தேர்தல் அதிகாரி ராஜேஷ் லக்கானி தலைமைச் செயலகத்தில் நேற்று நிருபர்களுக்கு பேட்டி அளித்தார். அப்போது அவர் கூறியதாவது:–24 மணி நேரத்தில் திரும்ப பெறலாம்
இலவச மிக்ஸி, கிரைண்டர் கொண்டு செல்லப்படுவதாக கடந்த 15–ந்தேதி பத்திரிகைகளில் செய்திகள் வெளியாகின. அதனடிப்படையில் செங்கல்பட்டு தாசில்தார் ரவிக்குமார், தேர்தல் அல்லாத பணிக்கு இடமாற்றம் செய்யப்பட்டு உள்ளார். அதேபோல் ஒரு இடத்தில் இருந்து மற்றொரு இடத்துக்கு பணம் கொண்டு செல்லப்படுவதாக இருந்தால் அதற்கான முறையான ஆவணங்களையும் உடன் எடுத்து செல்ல வேண்டும். எந்தவித ஆவணங்களும் இல்லாமல் ரூ.50 ஆயிரம் வரை கொண்டு செல்லலாம். ரூ.10 லட்சம் வரை கொண்டு செல்லும் போது பறக்கும் படையினரால் பிடிக்கப்பட்டால், அதுகுறித்து வருமான வரித்துறைக்கு தகவல் தெரிவிக்க மாட்டோம்.மாறாக தேர்தல் நடத்தும் அதிகாரிகளே உரிய விசாரணை நடத்தி நியாயமான முறையிலான தேவைக்கு பணம் கொண்டு செல்லப்படுவது தெரியவந்தால் எடுத்து வந்தவரிடமே பணத்தை அளித்துவிடுவோம். அதேபோல் ரூ.1 லட்சம் கொண்டு செல்லும் போது பிடிக்கப்பட்டால் 24 மணி நேரத்திலும், ரூ.5 லட்சம் பிடிக்கப்பட்டால் 3 நாள்களிலும் உரிய ஆவணங்களை காண்பித்தால் பணம் திரும்ப செலுத்தப்படும்.ரூ.1 லட்சமாக உயருமா?
பொதுமக்கள், வியாபாரிகள் எந்தவித ஆவணங்களும் இல்லாமல் ரூ.1 லட்சம் வரை கொண்டு செல்ல அனுமதிக்க வேண்டும் என்ற பரிந்துரையை தேர்தல் ஆணையத்துக்கு எடுத்து கூறி உள்ளோம். இதுகுறித்து அவர்கள் பரிசீலனை செய்து பதில் அனுப்புவார்கள்.ஏப்ரல் 22–ந்தேதி வேட்பு மனு தாக்கல் செய்யப்படவிருப்பதால் அதற்கு பிறகு பணநடமாட்டம் குறித்து தீவிரமாக கண்காணிக்கப்படும். இருசக்கர வாகனங்களில் கூட பணம் கொண்டு செல்வதும் கண்காணித்து உரிய நடவடிக்கை எடுக்கப்படும். ஏற்கனவே காப்பீட்டு திட்டங்களில் இணைந்திருப்பவர்கள் தேவையான சிகிச்சைகளை பெற்று, அதற்கான தொகையை காப்பீட்டு நிறுவனங்களிலிருந்து பெற்று மருத்துவமனைகளுக்கு செலுத்தலாம். மாறாக பயனாளிகளுக்கு புதிதாக காப்பீட்டு திட்டங்களுக்கான அட்டைகள் வழங்க கூடாது.மண்டல அளவில் கூட்டம்
தேர்தல் தொடர்பான பணிகளுக்காக மாநிலம் முழுவதும் 363 இடங்களில் சேவை மையங்கள் அமைக்கப்பட்டுள்ளது. நேர்மையாகவும், சுதந்திரமாகவும் தேர்தலை நடத்துவதற்காக மாநிலம் முழுவதும் மண்டல அளவில் தேர்தல் நடத்தும் அதிகாரிகளுக்கான கூட்டம் விரைவில் நடத்தப்பட உள்ளது. இதற்காக மாநிலம் முழுவதும் சுற்றுப்பணயம் மேற்கொள்ள உள்ளேன்.வண்ண வாக்காளர் அடையாள அட்டை கோரி சென்னை தவிர்த்து அனைத்து மாவட்டங்களிலும் முதல் நாள் 4 ஆயிரம் பேரும், 2–வது நாள் 6 ஆயிரம் பேரும் விண்ணப்பம் அளித்துள்ளனர். இவர்களுக்கு உடனுக்குடன் வண்ண வாக்காளர் அடையாள அட்டை வழங்குவதற்கான நடவடிக்கைகள் எடுக்கப்பட்டு வருகிறது.4½ லட்சம் தபால் ஓட்டுகள்
தேர்தல் பணியில் 3 லட்சத்து 30 ஆயிரம் அரசு ஊழியர்களும், ஆசிரியர்களும், 75 ஆயிரம் காவல் துறை அதிகாரிகள் மற்றும் போலீசாரும், 45 ஆயிரம் டிரைவர்கள் மற்றும் ஒளிப்பதிவாளர்கள் உள்பட 4½ லட்சம் பேர் பணியில் ஈடுபடுத்தப்பட உள்ளனர். ஒவ்வொரு தேர்தலின் போதும் தேர்தல் பணியில் ஈடுபடும் அரசு ஊழியர்களுக்கு தபால் ஓட்டுகள் போட அனுமதி வழங்கப்படும்.அதேபோல் இந்த தேர்தலிலும் அரசு ஊழியர்கள் தபால் ஓட்டுப்போடுவதற்கு முன்பாக அவர்கள் வசிக்கும் பகுதியில் உள்ள வாக்காளர் பட்டியலில் அவருடைய பெயர் இருக்கிறதா என்று முதலில் ஆய்வு செய்யப்படுகிறது. அதற்கு பிறகு தபால் ஓட்டு போடுவதற்கு அனுமதி வழங்கப்படும். கடந்த தேர்தல்களில் தபால் ஓட்டுதாரர்கள் விண்ணப்பங்களில் எழுதி அனுமதி கோருவார்கள். ஆனால் இந்த தேர்தலில் முதன் முறையாக ஆன்–லைனில் விண்ணப்பிக்கும் முறை அறிமுகப்படுத்தப்பட்டு உள்ளது.  இவ்வாறு அவர் கூறினார்.32 குழுக்கள்
மாநிலம் முழுவதும் ரூ.10 லட்சத்துக்கும் அதிகமாக பணபுழக்கத்தை கண்காணிப்பதற்காக, பறிமுதல் செய்வதற்காகவும் அனைத்து மாவட்டங்களிலும் வருமானவரி துறை சார்பில் குழு அமைக்கப்பட்டுள்ளது.அதன்படி 32 குழுக்கள் அமைக்கப்பட்டு உள்ளன. இந்த குழுவில் ஒரு உதவி–ஆணையர், ஒரு வருமான வரித்துறை அதிகாரி, 6 ஆய்வாளர்கள் உள்பட 8 பேர் இடம் பெற்றுள்ளனர். இவர்கள் பணத்தை எடுத்து செல்பவர்களையும், வங்கிகளில் முதலீடு செய்பவர்களையும் வருமானவரி புலனாய்வுத்துறை பிரிவினர் கண்காணிப்பார்கள்.</description>
</news>
