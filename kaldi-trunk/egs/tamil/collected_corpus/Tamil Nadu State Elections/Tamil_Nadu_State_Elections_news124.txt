<news>
<headline>மக்கள்நல கூட்டணியில் சேர்ந்ததற்கு எதிர்ப்பு; தே.மு.தி.க.வின் 3 எம்.எல்.ஏ.க்கள், 4 மாவட்ட செயலாளர்கள் விஜயகாந்துக்கு எதிராக போர்க்கொடி; அதிருப்தியாளர்களை அதிரடியாக நீக்கி கட்சி மேலிடம் நடவடிக்கை</headline>
<description>
சென்னை,
நடைபெற உள்ள சட்டமன்ற தேர்தலில் தே.மு.தி.க.வை தங்கள் கூட்டணியில்
இணைத்துக்கொள்ள, தி.மு.க., பா.ஜ.க., மக்கள்நல கூட்டணி ஆகியவை முயற்சி
செய்தன.ஒரு கட்டத்தில் தி.மு.க.வோடு கூட்டணி முடிவாகிவிட்டது என்ற தகவல்களும் வெளியானது.மக்கள் நல கூட்டணி
ஆனால் கடந்த மாதம் 10–ந்தேதி சென்னையில் நடைபெற்ற மகளிர்தின
பொதுக்கூட்டத்தில் பேசிய விஜயகாந்த் தே.மு.தி.க. தனித்து போட்டியிடும்
என்று அறிவித்தார். அதுமட்டுமில்லாமல், தே.மு.தி.க. தலைமை ஏற்று
கூட்டணிக்கு யார் வேண்டுமென்றாலும் வரலாம் என்றும் தெரிவித்தார்.அதன்படி,
கடந்த மாதம் 23–ந்தேதி தே.மு.தி.க. தலைவர் விஜயகாந்தை முதல்–அமைச்சர்
வேட்பாளராக முன்னிறுத்தி, தே.மு.தி.க.–மக்கள்நல கூட்டணி ஒன்றாக இணைந்தது.3 எம்.எல்.ஏக்கள் போர்கொடி
அ.தி.மு.க.வை வீழ்த்த தி.மு.க.வுடன் தான் கூட்டணி அமைக்க வேண்டும்
என்று கூறிவந்த மாவட்ட செயலாளர்களுக்கும் தொண்டர்களுக்கும் இது ஏமாற்றத்தை
கொடுத்தது. விஜயகாந்தின் இந்த முடிவுக்கு எதிர்ப்பு தெரிவித்து ஒரு சில
மாவட்ட செயலாளர்கள் தே.மு.தி.க.வில் இருந்து விலகி, தி.மு.க.வில்
இணைந்தனர்.இந்த நிலையில், விஜயகாந்தின் முடிவுக்கு அதிருப்தி
தெரிவித்து சட்டமன்ற உறுப்பினர்கள் சந்திரகுமார், எஸ்.ஆர்.பார்த்திபன்,
சி.எச்.சேகர், தே.மு.தி.க. துணை செயலாளர் தேன் முருகேசன், வேலூர் மத்திய
மாவட்ட செயலாளர் விஸ்வநாதன், திருவண்ணாமலை மாவட்ட செயலாளர்
என்.கார்த்திகேயன், விழுப்புரம் மாவட்ட பொறுப்பாளர் செஞ்சி சிவா, உயர்மட்ட
குழு உறுப்பினர் வீரப்பன், ஈரோடு மாவட்ட செயலாளர்கள் இமயம் சிவக்குமார்,
பி.செந்தில்குமார் ஆகியோர் நேற்று திடீர் என்று போர் கொடி உயர்த்தினர்.
சென்னையில் நிருபர்களுக்கு பேட்டியளித்தனர்.தே.மு.தி.க. கொள்கை பரப்பு செயலாளரும், சட்டமன்ற உறுப்பினருமான சந்திரகுமார் நிருபர்களிடம் கூறியதாவது:–அ.தி.மு.க. ஆட்சியில் பாதிப்பு
அ.தி.மு.க. ஆட்சியில் மிகுந்த பாதிப்பு அடைந்தது தே.மு.தி.க. தான்.
சட்டமன்ற உறுப்பினர், மாவட்ட செயலாளர்கள் பாதிக்கப்பட்டு இருக்கும் போது,
கிராமங்கள், தெருக்கள், ஒன்றியங்களில் இருக்கும் நிர்வாகிகள், தொண்டர்கள்
மிக கொடுமையாக அ.தி.மு.க.வால் பாதிக்கப்பட்டுள்ளார்கள்.சாதாரண
பொதுக்கூட்டங்கள், ஆர்ப்பாட்டங்கள் நடத்த வேண்டும் என்றால் கூட
கோர்ட்டுக்கு செல்ல வேண்டிய நிலை தான் அ.தி.மு.க. ஆட்சியில் எங்களுக்கு
நேர்ந்தது. இவ்வளவு மோசமான ஆட்சி தமிழகத்தில் நடைபெற்றுக்கொண்டு
இருக்கிறது.வாக்குறுதி
எங்களுடைய கேப்டன், அ.தி.மு.க.வை ஆட்சி பொறுப்பில் இருந்து
இறக்குவேன் என்று சொன்னார். தே.மு.தி.க. சார்பில் நடத்தப்பட்ட
பொதுக்கூட்டங்கள், ஆர்ப்பாட்டங்களில் கூட தலைவர் விஜயகாந்த், ஜெயலலிதாவை
ஆட்சி பொறுப்பில் இருந்து அகற்ற எந்த தியாகத்தையும் செய்ய தயார் என்று
கூறினார்.ஒவ்வொரு முறையும் இதுபோன்ற வாக்குறுதியை எங்களுக்கு
கொடுத்துவிட்டு, கடந்த மாதம்(மார்ச்) 10–ந்தேதி தனித்து போட்டி என்று
அறிவித்தார். அடுத்த நாளே நாங்கள் எல்லாரும் அவரை சந்தித்தோம். அப்போது
அவர் இதை பற்றி பிறகு பேசலாம் என்று கூறினார்.ஆனால் கடந்த மாதம்
23–ந்தேதி மக்கள்நல கூட்டணியோடு கூட்டணி என்று அறிவித்தார். தே.மு.தி.க.
செயற்குழு கூட்டம், மாவட்ட செயலாளர்கள் கூட்டம், விருப்பமனு
தெரிவித்தவர்களிடம் நேர்காணல் ஆகியவை நடந்தது. அதில் பங்கு பெற்றவர்களில்
95 சதவீதம் பேர் அ.தி.மு.க.வை ஆட்சி பொறுப்பில் இருந்து இறக்க வேண்டும்
என்றால், தே.மு.தி.க., தி.மு.க.வுடன் தான் கூட்டணி அமைக்க வேண்டும் என்று
கருத்து சொன்னார்கள். அன்றைக்கே பொதுக்குழுவிலே இந்த முடிவை அவர் அறிவித்து
இருந்தால், எங்களுக்கு மாற்று கருத்து எதுவும் ஏற்பட்டிருக்காது.ஏற்றுக்கொள்ள முடியவில்லை
ஆனால் நேர்காணலிலே தி.மு.க.வோடு பேசுகிறேன். இவ்வளவு ‘சீட்’
தருகிறேன் என்று கூறி இருக்கிறார்கள். நீங்கள் என்ன சொல்கிறீர்கள்?
என்றெல்லாம் கேட்டார். இப்படியெல்லாம் கேட்ட விஜயகாந்த், ஒட்டுமொத்த தமிழக
மக்களின் நலனை மறந்து, தே.மு.தி.க. நிர்வாகிகள், தொண்டர்கள் நலனை மறந்து
தன்னுடைய நிலைப்பாட்டை மாற்றிக்கொண்டதை எங்களால் ஏற்றுக்கொள்ள முடியவில்லை.நான்
மட்டுமல்ல, தமிழகத்தில் உள்ள தே.மு.தி.க. நிர்வாகிகள், தொண்டர்களும்
குமுறுகிறார்கள். ஏராளமான நிர்வாகிகள், தொண்டர்கள் கட்சிக்காக தங்களுடைய
வீடுகளை இழந்து இருக்கிறார்கள். கணவன்–மனைவி இடையே சண்டை ஏற்பட்டு
இருக்கிறது. தாலிக்கொடியை விற்று கட்சியை வளர்த்து இருக்கிறார்கள். நாங்கள்
விஜயகாந்திடம் கேட்பது எல்லாம் ஒரே ஒரு விஷயம் தான். அவருடைய இந்த முடிவை
மறு பரிசீலனை செய்ய வேண்டும். நிச்சயமாக இந்த கூட்டணி நமக்கு ஒத்துவராது.
இந்த கூட்டணியை வைத்து நம்மால் ஜெயலலிதாவை வீழ்த்த முடியாது.விலகவில்லை
5 ஆண்டு காலம் ஜெயலலிதாவை எதிர்த்து அரசியல் செய்ய வேண்டும் என்று
எங்களை கொம்பு சீவி விட்டுவிட்டு, ஏதோ ஜெயலலிதாவுக்கும் எங்களுக்கும்
சொத்து தகராறு என்பது போல் தோற்றத்தை உருவாக்கிவிட்டு இப்போது இவராக
மக்கள்நல கூட்டணியோடு கூட்டணி அமைத்துவிட்டார். இப்போது எங்களுடைய நிலைமை
என்ன ஆகும்?.நாங்கள் ஒன்றை மட்டும் சொல்லிக்கொள்கிறோம்.
தே.மு.தி.க.வில் இருந்து நாங்கள் யாரும் விலகவில்லை. எங்கள் தரப்பில்
இருந்து விஜயகாந்திடம், நேரடியாகவும், மறைமுகமாகவும் பேசினோம். ஆனால் எந்த
முடிவும் எட்டப்படவில்லை. அதனால் தான் இன்று பத்திரிகையாளர்கள் மூலம் அவரை
வேண்டிக்கொள்கிறோம்.மீண்டும் ஜெயலலிதா ஆட்சிக்கு வரக்கூடாது. அப்படி
அவர் ஆட்சிக்கு வரக்கூடாது என்றால், அதற்கு தி.மு.க.வுடன் தான்
தே.மு.தி.க. கூட்டணி அமைக்க வேண்டும். அந்த கூட்டணி தான் தமிழகத்தில்
வெற்றி பெறும். தே.மு.தி.க. கூட்டணிக்கு வந்தால் தான் தி.மு.க.வுக்கு பலமா?
என்று நீங்கள் நினைக்கலாம்.யார் இருந்தாலும், இல்லை என்று
சொன்னாலும் தி.மு.க. ஆட்சியை பிடிக்கும். தி.மு.க. தலைவர் கருணாநிதி
முதல்–அமைச்சர் ஆகுவார். அதில் எந்த மாற்று கருத்தும் இல்லை.தற்கொலைக்கு சமமானது
விஜயகாந்தும், அவருடைய மனைவியும் வீட்டில் அமர்ந்து கொண்டு அரசியல்
பேசுகிறார்கள். ஆனால் நாங்கள் கிராமம், கிராமமாக சென்று மக்களை சந்தித்து
வருகிறோம். தே.மு.தி.க. தலைவர் விஜயகாந்த் எடுத்திருக்கிற முடிவு
தற்கொலைக்கு சமமானது.இந்த கட்சிக்காக எங்களுடைய பொருளாதாரம்
அனைத்தையும் செலவு செய்து இருக்கிறோம். இப்படி ஏன் செய்தோம்? அவர் மீது
நாங்கள் கொண்டிருக்கிற பற்று, பாசம், வெறி. தலைவர் விஜயகாந்த் தயவு செய்து
தன்னுடைய முடிவை மாற்றிக்கொள்ள வேண்டும். மாற்றிக்கொண்டால் மட்டுமே
தே.மு.தி.க. நிர்வாகிகள், தொண்டர்கள், பொதுமக்களை காப்பாற்ற முடியும். நாளை
(இன்று) மதியத்துக்குள் எங்களை அழைத்து பேசுவார் என்று
எதிர்பார்க்கிறோம்.  இவ்வாறு அவர் கூறினார்.நல்ல முடிவை எடுப்பார்
இதையடுத்து சந்திரகுமாரிடம் நிருபர்கள் கேட்ட கேள்விகளும், அதற்கு அவர் அளித்த பதில்களும் வருமாறு:–கேள்வி:– நாளை(இன்று) மதியத்துக்குள் அழைத்து பேசவில்லை என்றால், அடுத்தகட்டமாக என்ன செய்வீர்கள்?பதில்:–
95 சதவீதம் நிர்வாகிகள், தொண்டர்கள் விருப்பத்தை மீறி அவர் இந்த முடிவை
எடுத்து இருக்கிறார். இதை எங்களால் ஏற்றுக்கொள்ளமுடியவில்லை. நிச்சயமாக
நல்ல முடிவை எடுப்பார் என்று நம்புகிறேன்.கேள்வி:– விஜயகாந்த் மக்கள்நல கூட்டணியுடன் கூட்டணி அமைத்ததற்கு பிரேமலதா, சுதீஷ் எடுத்த முடிவு தான் என்று கூறப்படுகிறதே?பதில்:– சுருக்கமாக சொல்கிறேன். அவர்களுடைய வீட்டிலே எடுக்கப்பட்ட முடிவு தான் இந்த கூட்டணி.  இவ்வாறு அவர் பதிலளித்தார்.அதிரடியாக நீக்கம்
பேட்டி கொடுத்த சில மணி நேரத்திலேயே அதிருப்தி எம்.எல்.ஏ.க்கள்
சந்திரகுமார், எஸ்.ஆர்.பார்த்திபன், சி.எச்.சேகர், மற்றும் வேலூர் மத்திய
மாவட்டம், திருவண்ணாமலை வடக்கு, ஈரோடு தெற்கு, ஈரோடு வடக்கு, மாவட்ட
செயலாளர்கள் உள்பட மொத்தம் 10 பேரை அதிரடியாக நீக்கி விஜயகாந்த் அறிவிப்பு
வெளியிட்டார்.</description>
</news>
