<news>
<headline>‘வைகோ பேசுவது எதுவும் நடந்ததாக தமிழக அரசியல் வரலாற்றில் இல்லை’; ஈ.வி.கே.எஸ்.இளங்கோவன் பேட்டி</headline>
<description>
சென்னை,வைகோ பேசுவது எதுவும் தமிழக அரசியல் வரலாற்றில் நடந்ததாக இல்லை என்று ஈ.வி.கே.எஸ்.இளங்கோவன் கூறினார்.ஆரத்தி, பூசனிக்காய் உடைப்பு
தமிழக காங்கிரஸ் தலைவர் ஈ.வி.கே.எஸ்.இளங்கோவன் கடந்த சில நாட்களாக மருத்துவமனையில் சிகிச்சை முடிந்து, நேற்று முதல் முறையாக கட்சி அலுவலகமான சத்தியமூர்த்தி பவனுக்கு வருகை தந்தார். அவருக்கு பெண்கள் ஆரத்தி எடுத்து, பூசனிக்காய் உடைத்தனர்.கட்சியின் மாநில ஊடகப்பிரிவு தலைவர் ஆ.கோபண்ணா, மாவட்ட தலைவர்கள் ரங்கபாஷியம், வி.ஆர்.சிவராமன், ராயபுரம் மனோ, மற்றும் ரூபி ஆர்.மனோகரன், நாஞ்சில் என்.பிரசாத் உள்பட நிர்வாகிகள் தலைவர் ஈ.வி.கே.எஸ்.இளங்கோவனை வரவேற்றனர்.பின்னர் ஈ.வி.கே.எஸ்.இளங்கோவன் நிருபர்களை சந்தித்தார். அப்போது அவர் கூறியதாவது:–ஜெயலலிதா விளக்க வேண்டும்
தமிழகத்தில் ஒரு அசாதாரணமான சூழ்நிலை நிலவி வருகிறது. குறிப்பாக 3, 4 அமைச்சர்கள் வீட்டு காவலில் இருக்க வேண்டும் என்று ஜெயலலிதா உத்தரவிட்டு இருப்பதாக தெரிகிறது. இதே போல பல செய்திகள் பத்திரிகைகள், தொலைக்காட்சிகளில் 2 நாட்களாக வந்து கொண்டிருக்கிறது. இதற்கெல்லாம் ஜெயலலிதா தான் விளக்கம் அளிக்க வேண்டும்.வீட்டுக்கு, சிறைக்கு அனுப்புவோம்
காங்கிரஸ்–தி.மு.க. கூட்டணி உறுதி செய்யப்பட்ட ஒன்று. இதனை தி.மு.க. தலைவர் கருணாநிதியும், காங்கிரஸ் தலைவர்களில் ஒருவரான குலாம் நபி ஆசாத்தும் ஒத்துக் கொண்டுள்ளார்கள். தொகுதி பங்கீடு குறித்து 2, 3 நாட்களில் தி.மு.க.வுடன் பேச்சுவார்த்தை நடத்தப்படும். அநேகமாக இன்று(நேற்று) அல்லது நாளை(இன்று) காங்கிரஸ் சார்பில் யார்? யார்? பேச்சுவார்த்தை குழுவில் இருப்பார்கள் என்பதை அகில இந்திய காங்கிரஸ் அறிவிக்கும்.தே.மு.தி.க.வை நாங்கள் ஆவலாக அழைத்து வந்தோம். அப்போது அவர் வரவில்லை என்றார் அதனால் விட்டுவிட்டோம். ஆனால், ஜெயலலிதாவை எதிர்ப்பதற்கு, தோற்கடிப்பதற்கு விஜயகாந்த் முடிவு செய்து எங்கள் கூட்டணிக்கு மீண்டும் வருவதாக இருந்தால், எங்கள் கூட்டணியை கலந்து நாங்கள் முடிவு எடுப்போம்.தி.மு.க.–காங்கிரஸ் கூட்டணியிடம் ஜெயலலிதாவை தோற்கடிப்பதற்கு போதிய பலமும் இருக்கிறது. அதற்கு மீறிய பலமும் இருக்கிறது. தி.மு.க.–காங்கிரஸ் கூட்டணி வலுவான கூட்டணி. நிச்சயம் இந்த தேர்தலில் வெற்றி பெற்று ஜெயலலிதாவை வீட்டுக்கு அனுப்புவோம். முடிந்தால் சிறைக்கு அனுப்புவோம்.காக்கைக்கும் தன் குஞ்சு பொன் குஞ்சு
மக்கள் நல கூட்டணி வலுவாக இருப்பதாக அவர்கள் கூறிக்கொள்வது, காக்கைக்கும் தன் குஞ்சு பொன் குஞ்சு என்பது போன்றது. வைகோ பேசுவது எதுவும் நடந்ததாக தமிழக அரசியல் வரலாற்றில் இல்லை. அவர் என்ன பேசுவாரோ அதற்கு எதிராகத்தான் கடந்த 30 ஆண்டுகளில் நடைபெற்று வந்துள்ளது.  இவ்வாறு அவர் கூறினார்.</description>
</news>
