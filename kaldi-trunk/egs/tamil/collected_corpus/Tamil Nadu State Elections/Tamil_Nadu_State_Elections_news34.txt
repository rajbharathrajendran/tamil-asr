<news>
<headline>காங்கிரஸ், பா.ஜ.க.வை தவிர எந்த கட்சியுடனும் கூட்டணி அமைக்க தயார் தமிழக வாழ்வுரிமை கட்சி தலைவர் வேல்முருகன் பேட்டி</headline>
<description>
நெய்வேலி, எங்களது கோரிக்கைகளை ஏற்றால் காங்கிரஸ், பா.ஜ.க.வை தவிர எந்த கட்சியுடனும் கூட்டணி அமைக்க தயாராக உள்ளோம் என்று தமிழக வாழ்வுரிமை கட்சி தலைவர் வேல்முருகன் கூறினார்.பொதுக்குழு கூட்டம்தமிழக வாழ்வுரிமை கட்சியின் பொதுக்குழு கூட்டம் நெய்வேலி அருகே தில்லைநகரில் நடைபெற்றது. கூட்டத்திற்கு கட்சியின் நிறுவன தலைவர் வேல்முருகன் தலைமை தாங்கினார். இதில் தமிழகத்தின் அனைத்து பகுதிகளில் இருந்தும் மாநில, மாவட்ட, ஒன்றிய, நகர நிர்வாகிகள் கலந்து கொண்டனர்.அப்போது கட்சியின் நிறுவன தலைவர் வேல்முருகன் நிருபர்களுக்கு அளித்த பேட்டியில் கூறியதாவது:-பேச்சுவார்த்தை நடத்தவில்லைஅ.தி.மு.க. கூட்டணியில் நாம் உள்ளோமா? இல்லையா? என்று தெரியாத சூழ்நிலை உருவாகியதன் காரணமாக அந்த கூட்டணியில் இருந்து வெளியேறுவதாக அறிவித்துள்ளேன். இந்த நிலையில், எந்த அரசியல் கட்சிகளும் எங்களோடு கூட்டணி குறித்து எவ்வித பேச்சுவார்த்தையும் நடத்தவில்லை.ஓரிரு நாளில் முடிவுகட்சியின் பொதுக்குழு கூட்டத்தில் எடுக்கும் முடிவின்படி, தேர்தலில் தனித்து போட்டியிடுவதா அல்லது கூட்டணியில் போட்டியிடுவதா என்பது குறித்து ஓரிரு தினங்களில் முடிவை அறிவிக்க உள்ளேன். மற்ற அரசியல் கட்சிகளின் கூட்டணியில் சேராத கட்சி தலைவர்கள், நெய்வேலி தொகுதியில் தான் போட்டியிட விரும்புகிறார்கள். ஆனால், நெய்வேலி தொகுதியில் நான் போட்டியிடுவதா? என்னை நம்பியுள்ள தொண்டர்களை நிறுத்தி வெற்றி பெற செய்வதா? என ஓரிரு நாளில் முடிவு அறிவிக்கப்படும்.தமிழகத்தில் தற்போது உள்ள அரசியல் கூட்டணிகள் மாற வாய்ப்பு உள்ளது. எனவே, நாங்கள் கூட்டணி குறித்த முடிவுகளுக்காக சற்று பொறுத்து உள்ளோம். பூரண மதுவிலக்குதமிழக அரசியலில் அ.தி.மு.க. பொதுச் செயலாளர் ஜெயலலிதா படிப்படியாக பூரண மதுவிலக்கை அமல்படுத்துவதாக அறிவித்துள்ளார். அதே போன்று, பா.ம.க., மக்கள் நல கூட்டணி, தி.மு.க. உள்ளிட்ட கட்சிகளும் பூரண மதுவிலக்கை அறிவித்துள்ளனர். இது தமிழக அரசியலில் நல்ல மாற்றத்தை ஏற்படுத்தி உள்ளதாக கருதுகிறேன். புதுச்சேரியில் 2 தொகுதிகளில் தனித்து போட்டியிட முடிவு செய்துள்ளோம். தமிழ் இனத்திற்கு துரோகம் செய்த காங்கிரஸ், பா.ஜ.க. ஆகிய கட்சிகளுடன் கூட்டணி இல்லை. தமிழக வாழ்வுரிமை கூட்டமைப்பின் கோரிக்கைகளை ஏற்று கொள்ளும் பா.ம.க., தி.மு.க., மக்கள் நல கூட்டணி உள்ளிட்ட கட்சிகளுடன் கூட்டணி அமைக்க தயாராக உள்ளோம். இவ்வாறு அவர் பேசினார்.</description>
</news>
