<news>
<headline>அ.தி.மு.க. கூட்டணிக்கு மேலும் 7 கட்சிகள் ஆதரவு; தொகுதிகள் ஒதுக்கித்தரவும் கோரிக்கை</headline>
<description>
சென்னை, 
முதல்-அமைச்சர் ஜெயலலிதாவை நேற்று 7 கட்சிகளின் தலைவர்கள் சந்தித்து அ.தி.மு.க. கூட்டணிக்கு தங்கள் ஆதரவை தெரிவித்தனர். மேலும், தொகுதிகள் ஒதுக்கித்தரவும் கோரிக்கை வைத்தனர். 
மேலும் 7 கட்சிகள் ஆதரவு
எதிர்வரும் சட்டமன்ற தேர்தலில் அ.தி.மு.க. கூட்டணிக்கு ஏற்கனவே 8 கட்சிகள் ஆதரவு தெரிவித்துள்ளன. அதாவது, கடந்த மாதம் (மார்ச்) 13-ந் தேதி இந்திய குடியரசு கட்சி தலைவர் செ.கு.தமிழரசன், அகில இந்திய பார்வர்டு பிளாக் கட்சி மாநில தலைவர் பி.வி.கதிரவன், தமிழ்நாடு கொங்கு இளைஞர் பேரவை தலைவர் தனியரசு, இந்திய தவ்ஜீத் ஜமாத் தலைவர் எஸ்.எம்.பாக்கர், தமிழ் மாநில முஸ்லிம் லீக் தலைவர் ஷேக் தாவூத், சமத்துவ மக்கள் கழக தலைவர் எர்ணாவூர் நாராயணன், தமிழக வாழ்வுரிமை கட்சி தலைவர் தி.வேல்முருகன் ஆகியோர் முதல்-அமைச்சர் ஜெயலலிதாவை சந்தித்து அ.தி.மு.க. கூட்டணிக்கு ஆதரவு தெரிவித்தனர். இதேபோல் மார்ச் 23-ந் தேதி அகில இந்திய சமத்துவ மக்கள் கட்சி தலைவர் ஆர்.சரத்குமார் முதல்-அமைச்சர் ஜெயலலிதாவை சந்தித்து ஆதரவு தெரிவித்தார்.
இந்த நிலையில், நேற்று காலை மனிதநேய ஜனநாயக கட்சியின் பொதுச் செயலாளர் எம்.தமிமுன் அன்சாரி, தமிழக மக்கள் முன்னேற்றக் கழக நிறுவனத் தலைவர் பெ.ஜான்பாண்டியன், மூவேந்தர் முன்னேற்றக் கழகத் தலைவர் ஸ்ரீதர் வாண்டையார், அகில இந்திய மூவேந்தர் முன்னணிக் கழக நிறுவனத் தலைவர் டாக்டர் ந.சேதுராமன், புரட்சி பாரதம் கட்சியின் தலைவர் பூவை எம்.ஜெகன்மூர்த்தி, இந்திய யூனியன் முஸ்லிம் லீக் கட்சியின் அகில இந்திய பொதுச் செயலாளர் ஏ.எஸ்.பாத்திமா முசப்பர், உழவர் உழைப்பாளர் கட்சியின் மாநிலத் தலைவர் கே.செல்லமுத்து ஆகிய 7 பேரும் சென்னை போயஸ் கார்டனில் உள்ள முதல்-அமைச்சர் ஜெயலலிதாவின் இல்லத்திற்கு வந்தனர். 
தொகுதிகள் ஒதுக்க கோரிக்கை
மதியம் 12.15 மணியளவில் முதல்-அமைச்சர் ஜெயலலிதாவை நேரில் சந்தித்த அவர்கள், நடைபெறவுள்ள சட்டமன்ற தேர்தலில் அ.தி.மு.க. கூட்டணிக்கு தங்கள் ஆதரவை தெரிவித்தனர். மேலும், தொகுதிகள் ஒதுக்கித்தரவும் கோரிக்கை வைத்து மனு அளித்தனர். 
இது தொடர்பாக,அ.தி.மு.க. தலைமைக் கழகம் சார்பில் நேற்று வெளியிடப்பட்ட செய்திக் குறிப்பில் கூறப்பட்டுள்ளதாவது:- 
16-5-2016 அன்று தமிழ்நாடு சட்டமன்றப் பேரவை பொதுத் தேர்தல் நடைபெற உள்ளதை முன்னிட்டு,அ.தி.மு.க. பொதுச் செயலாளரும், முதல்-அமைச்சருமான ஜெயலலிதாவை 2-4-2016 சனிக்கிழமை அன்று (நேற்று), மனிதநேய ஜனநாயக கட்சியின் பொதுச் செயலாளர் எம்.தமிமுன் அன்சாரி தலைமையில், அக்கட்சியின் அவைத் தலைவர் எஸ்.எஸ்.நாசிர் உமரி, பொருளாளர் எஸ்.எஸ்.ஹரூன் ரசித், தலைமை ஒருங்கிணைப்பாளர் முகமது நாசர், துணைப் பொதுச் செயலாளர்கள் கே.எம்.முகமது மைதீன் உலவி, கே.ராவுத்தர் ஷா மற்றும் கொள்கை பரப்புச் செயலாளர் பி.செல்லச்சாமி ஆகியோர் நேரில் சந்தித்து, அ.தி.மு.க.வுக்கு, தமிழ்நாடு சட்டமன்றப் பேரவை பொதுத் தேர்தலில் தங்களது கட்சியின் முழுமையான ஆதரவை தெரிவித்தனர். 
டாக்டர் சேதுராமன்
மேலும், தமிழக மக்கள் முன்னேற்றக் கழக நிறுவனத் தலைவர் பெ.ஜான்பாண்டியன் தலைமையில், அக்கட்சியின் பொதுச் செயலாளர் பிரிசில்லா பாண்டியன், துணைப் பொதுச் செயலாளர் பா.இமான் சேகர், செயலாளர் சண்முக சுதாகர், துணைப் பொதுச் செயலாளர் பெ.நல்லுசாமி ஆகியோரும்; மூவேந்தர் முன்னேற்றக் கழகத் தலைவர் ஸ்ரீதர் வாண்டையார் தலைமையில், அக்கட்சியின் பொதுச் செயலாளர் ஜி.செல்வராஜ், ஆட்சி மன்றக் குழுச் செயலர் நம்பிவயல் ரவீந்திரன், மகளிர் அணிச் செயலாளர் சுந்தரவல்லி, அமைப்புச் செயலாளர் முத்து, துணைத் தலைவர் விப்ர நாராயணன் ஆகியோரும்; 
அகில இந்திய மூவேந்தர் முன்னணிக் கழக நிறுவனத் தலைவர் டாக்டர் ந.சேதுராமன் தலைமையில், அக்கட்சியின் பொதுச் செயலாளர் எஸ்.ஆர்.தேவர், பொருளாளர் என்.கே.செந்தில், இணைப் பொதுச் செயலாளர்கள் வி.டி. பாண்டியன், ஆர்.பிரபு மற்றும் திருச்சி மாவட்டச் செயலாளர் பி.மணிவேல் ஆகியோரும்; 
புரட்சி பாரதம் கட்சியின் தலைவர் பூவை எம்.ஜெகன்மூர்த்தி தலைமையில், அக்கட்சியின் தலைமை நிலையச் செயலாளர் எம்.முகிலன், பொருளாளர் எம்.மாறன், மாநிலச் செயலாளர்கள் ஆர்.சரவணன், டி.ருசேந்திரகுமார், செய்தித் தொடர்பாளர் கே.எஸ்.ரகுநாதன், மாநில தொழிற்சங்கச் செயலாளர் என்.மதிவாசன் ஆகியோரும்; 
பாத்திமா முசப்பர்
இந்திய யூனியன் முஸ்லிம் லீக் கட்சியின் அகில இந்திய பொதுச் செயலாளரும், தமிழ் மாநிலத் தலைவருமான ஏ.எஸ்.பாத்திமா முசப்பர் தலைமையில், அக்கட்சியின் பொதுச் செயலாளர் முசப்பர் அகமது மற்றும் அப்துல் வகாப், அலவியா சுல்தான், யாசிர் சுல்தான் ஆகியோரும்; 
உழவர் உழைப்பாளர் கட்சியின் (தமிழக விவசாயிகள் சங்கம்) மாநிலத் தலைவர் கே.செல்லமுத்து தலைமையில், அக்கட்சியின் மகளிர் அணித் தலைவர் ராஜ ரீகா, நாமக்கல் மாவட்டத் தலைவர் கே.கே.தங்கவேலு, சென்னை மாவட்டச் செயலாளர் ஏ.பேச்சிமுத்து ஆகியோரும் தனித் தனியே நேரில் சந்தித்து, அ.தி.மு.க.வுக்கு தமிழ்நாடு சட்டமன்றப் பேரவை பொதுத் தேர்தலில் தங்களுடைய கட்சிகளின் முழுமையான ஆதரவை தெரிவித்தனர். 
அதற்கு, அ.தி.மு.க. பொதுச் செயலாளரும், முதல்-அமைச்சருமான ஜெயலலிதா தமது நன்றியினைத் தெரிவித்துக்கொண்டார். இந்த நிகழ்வுகளின் போது, அமைச்சர்கள் ஆர்.வைத்திலிங்கம், எடப்பாடி கே.பழனிசாமி ஆகியோரும் உடன் இருந்தனர். 
இவ்வாறு அதில் கூறப்பட்டுள்ளது. 
பேட்டி
முதல்-அமைச்சர் ஜெயலலிதாவை சந்தித்துவிட்டு வெளியே வந்த கட்சி தலைவர்கள் நிருபர்களுக்கு பேட்டியளித்தனர். மனிதநேய ஜனநாயக கட்சியின் பொதுச் செயலாளர் எம்.தமிமுன் அன்சாரி நிருபர்களிடம் கூறியதாவது:- 
மனிதநேய ஜனநாயக கட்சி சார்பில் முதல்-அமைச்சர் ஜெயலலிதாவை சந்தித்து அ.தி.மு.க.வுக்கு ஆதரவு தெரிவித்தோம். வெற்றி கூட்டணியான அ.தி.மு.க.வில் எங்களை இணைத்து கொண்டதற்கு அவருக்கு நன்றி தெரிவித்தோம். இந்த சந்திப்பு மகிழ்ச்சி அளிக்கிறது. 
நாங்கள் போட்டியிட விரும்பும் தொகுதிகளையும் பட்டியலிட்டு கொடுத்துள்ளோம். நல்ல பதிலை தெரிவிப்பதாக கூறியுள்ளார். சட்டமன்ற தேர்தலில் 200-க்கும் மேற்பட்ட தொகுதிகளில் அ.தி.மு.க. வெற்றி பெறும். அதற்காக தீவிரமாக களப்பணியாற்றுவோம். 
இவ்வாறு அவர் கூறினார். 
ஜான் பாண்டியன்
தமிழக மக்கள் முன்னேற்றக் கழக நிறுவனத் தலைவர் பெ.ஜான்பாண்டியன் நிருபர்களிடம் கூறியதாவது:- 
முதல்-அமைச்சர் ஜெயலலிதாவை சந்தித்து அ.தி.மு.க. வுக்கு தமிழக மக்கள் முன்னேற்ற கழகத்தின் ஆதரவை தெரிவித்தோம். சில கோரிக்கைகளையும் முன்வைத்தோம். முதல்-அமைச்சர் ஜெயலலிதாவும் அதனை பரிசீலனை செய்வதாக கூறினார். 
எந்தெந்த தொகுதிகள் வேண்டும் என்று கேட்டுள்ளோம். வாய்ப்பு கொடுப்பதாக தெரிவித்துள்ளார். கடந்த பாராளுமன்ற தேர்தலில் இருந்தே அ.தி.மு.க.வுக்கு ஆதரவு கொடுத்து வருகிறோம். நடைபெறவுள்ள சட்டமன்ற தேர்தலிலும் அதை தொடர்கிறோம். முதல்-அமைச்சர் ஜெயலலிதாவை மீண்டும் ஆட்சி கட்டிலில் அமர்த்தும் வகையில் பிரசாரம் மேற்கொள்வோம். 
இவ்வாறு அவர் கூறினார். 
234 தொகுதிகளிலும் பிரசாரம்
அகில இந்திய மூவேந்தர் முன்னணிக் கழக நிறுவனத் தலைவர் டாக்டர் ந.சேதுராமன் நிருபர்களிடம் கூறியதாவது:- 
முதல்-அமைச்சர் ஜெயலலிதாவை சந்தித்து சட்டமன்ற தேர்தலில் அ.தி.மு.க.வுக்கு ஆதரவு தெரிவித்தோம். 234 தொகுதிகளிலும் அ.தி.மு.க. கூட்டணி வெற்றி பெறும் என்ற நம்பிக்கை உள்ளது. நாங்கள் 15 முதல் 20 தொகுதிகள் வரை பூத் கமிட்டி அமைத்துள்ளோம். 5 தொகுதிகளாவது எங்களுக்கு ஒதுக்க வேண்டும் என்று கோரிக்கை வைத்துள்ளோம். எத்தனை தொகுதிகள் என்பது இன்னும் முடிவாகவில்லை. 234 தொகுதிகளிலும் நாங்கள் பிரசாரம் மேற்கொள்வோம். 
இவ்வாறு அவர் கூறினார். 
புரட்சி பாரதம் கட்சியின் தலைவர் பூவை எம்.ஜெகன்மூர்த்தி நிருபர்களிடம் கூறியதாவது:- 
புரட்சி பாரதம் கட்சியின் சார்பில் முக்கிய நிர்வாகிகளுடன் முதல்-அமைச்சர் ஜெயலலிதாவை சந்தித்து எங்களது நிலைப்பாட்டை தெரிவித்தோம். பாராளுமன்ற தேர்தலில் இருந்தே அ.தி.மு.க.வுடன் இணைந்து பணியாற்றி வருகிறோம். சட்டமன்ற தேர்தலிலும் அ.தி.மு.க. கூட்டணிக்கு எங்கள் ஆதரவு தொடரும். சரியான நேரத்தில் எங்களை மீண்டும் அழைத்து பேசுவதாக தெரிவித்துள்ளனர். 
இவ்வாறு அவர் கூறினார். 
கோரிக்கைகள்
இந்திய யூனியன் முஸ்லிம் லீக் கட்சியின் அகில இந்திய பொதுச் செயலாளரும், தமிழ் மாநிலத் தலைவருமான ஏ.எஸ்.பாத்திமா முசப்பர் நிருபர்களிடம் கூறியதாவது:- 
இந்திய யூனியன் முஸ்லிம் லீக் கட்சியின் ஆதரவை முதல்-அமைச்சர் ஜெயலலிதாவை சந்தித்து தெரிவித்தோம். அ.தி.மு.க.வின் முழு வெற்றிக்கு பாடுபடுவோம். ஜெயலலிதா மீண்டும் முதல்-அமைச்சராக பிரசாரத்தில் ஈடுபடுவோம். 
எங்கள் சமுதாய கோரிக்கைகள் சிலவற்றை முதல்-அமைச்சர் முன்வைத்துள்ளோம். தேர்தலில் போட்டியிட முஸ்லிம்களுக்கு கூடுதல் தொகுதிகள் ஒதுக்க வேண்டும். 10 ஆண்டுகளுக்கு மேல் சிறையில் உள்ள முஸ்லிம் கைதிகளை விடுதலை செய்ய வேண்டும். வக்பு வாரியத்திற்கு சொந்தமான சொத்துகளை மீட்க வேண்டும் என்பது உள்ளிட்ட கோரிக்கைகளை வைத்துள்ளோம். 
இவ்வாறு அவர் கூறினார். 
ஆனால், மூவேந்தர் முன்னேற்றக் கழகத் தலைவர் ஸ்ரீதர் வாண்டையார், உழவர் உழைப்பாளர் கட்சியின் மாநிலத் தலைவர் கே.செல்லமுத்து ஆகியோர் நிருபர்களிடம் பேட்டியளிக்காமல் சென்று விட்டனர்.</description>
</news>
