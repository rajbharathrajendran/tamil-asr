<news>
<headline>படிப்படியாக மதுவிலக்கு அமல்: தமிழக மக்களை ஜெயலலிதா ஏமாற்ற முடியாது; கருணாநிதி அறிக்கை</headline>
<description>
சென்னை,மதுவிலக்கை படிப்படியாக அமல்படுத்துவோம் என்று கூறி தமிழக மக்களை ஜெயலலிதா ஏமாற்ற முடியாது என்று கருணாநிதி கூறியுள்ளார்.தி.மு.க. தலைவர் கருணாநிதி வெளியிட்டுள்ள அறிக்கையில் கூறியிருப்பதாவது:–மதுவிலக்கு
முதல்–அமைச்சர் ஜெயலலிதா சட்டப்பேரவை பொதுத்தேர்தல் பிரசாரத்தை 9–4–2016 அன்று துவக்கியிருக்கிறார். எதிர்க்கட்சிகளின் தொடர்ச்சியான குற்றச்சாட்டுகளுக்கு முதல்–அமைச்சர் ஜெயலலிதா பதில் கூறாவிட்டாலும், அவர் கூறியுள்ள குற்றச்சாட்டுகளுக்கு ஜனநாயகத்தை மதித்து நாம் பதிலளிக்கக் கடமைப்பட்டவர்கள் அல்லது பதிலளிக்க தெரிந்தவர்கள்.ஆட்சியிலே இருந்த காலத்தில் மதுவிலக்குப் பிரச்சினைக்காக சசிபெருமாள் போன்ற சமூகக்காவலர்கள் உயிர் துறந்த போதும், மதுவிலக்கைக் கொண்டு வருவோம் என்று அறிவிக்க முன் வராத ஜெயலலிதா, மதுவிலக்குப் பிரசாரப்பாடல் பாடியதற்காகக் கோவன் போன்றோர் மீது தேச விரோத வழக்கு தொடுத்த ஜெயலலிதா, மீண்டும் ஆட்சிக்கு வந்தால், படிப்படியாக மதுவிலக்கு கொண்டு வரப்போவதாக அறிவித்திருக்கிறார். அதை நம்புவதற்குத் தமிழ்நாட்டு மக்கள் தயாராக இருக்கிறார்களா? என்பது வேறு பிரச்சினை.தூங்குபவர்களை...
முதல்–அமைச்சர் ஜெயலலிதா தனது பேச்சில் மதுவிலக்கை பற்றி நானோ, தி.மு.க.வோ பேசக்கூடாது என்றும், தமிழகத்திலே மதுவிலக்கை ரத்து செய்தது தி.மு.க. ஆட்சியிலே தான் என்றும் இத்தனை ஆண்டு காலமாக அரைத்த மாவையே திரும்பவும் அரைத்திருக்கிறார். அவரது இந்த குற்றச்சாட்டுக்கு நாமும் பலமுறை பதில் கூறி விட்டோம். ஆனாலும் அவருக்கு பேசுவதற்கோ, குறை சொல்வதற்கோ வேறு எதுவும் கிடைக்காததால், அதையே திரும்பவும் பேசியிருக்கிறார்.தூங்குபவர்களை எழுப்பலாம், தூங்குவது போல பாசாங்கு செய்பவர்களை எழுப்ப முடியுமா? தி.மு.க. ஆட்சியில் மதுவிலக்கு ஒத்திவைக்கப்பட்டது என்றாலும், அப்போதே நான் கூறியிருக்கிறேன்; இதனை தி.மு.க. முழு மனதோடு கொண்டு வரவில்லை என்றும், அப்போதுள்ள தமிழகத்தின் நிதிநிலைமை தான் அதற்கு காரணம் என்றும் பலமுறை விளக்கியிருக்கிறேன்.எண்ணிப்பார்க்க வேண்டும்
மனச்சாட்சி இடம் கொடுக்காத நிலையில் தான் மதுவிலக்குச் சட்டம் ஒத்திவைக்கப்படுவதாக அறிவித்தேனே தவிர வேறல்ல. முதல்–அமைச்சர் ஜெயலலிதா இதையெல்லாம் வசதியாக தனது பேச்சிலே மறைத்து விட்டார்; தேர்தல் என்றதும் பொய்யுரை ஆற்றப்புறப்பட்டிருக்கிறார். 29–6–1971 அன்று நிதி நிலை அறிக்கை மீதான பொது விவாதத்திற்குப் பதிலளித்து நான் உரையாற்றும்போது ‘‘நண்பர்களின் உணர்ச்சியை மதிக்கிறேன். பாராட்டுகிறேன். அவர்களில் சிலபேர் என்னை கெஞ்சி கூட கேட்டுக்கொண்டிருக்கிறார்கள். மன்றாடி கேட்பதாகக் கூடச்சொன்னார்கள். அவர்களை எல்லாம் விட நான் வயதிலே சிறியவன். அப்படி மன்றாடிக்கேட்டதை, கெஞ்சிக்கேட்டதைத் தயவு செய்து திரும்பப்பெற்றுக் கொள்ளுங்கள். இதைத்தவிர வேறு வழி இல்லை என்ற காரணத்தால் தான் இந்த முடிவுக்கு வந்திருக்கிறோம். அதுவும் ஒத்திவைத்திருக்கிறோம் என்று தான் கூறி யிருக்கிறோம்’’ என்று தான் மிகுந்த பணிவன்போடு விளக்கினேன்.ஜெயலலிதா தனது பேச்சில், மூதறிஞர் ராஜாஜி கொட்டும் மழையில் என்னை இல்லத்திலே சந்தித்து, காலில் விழுந்து இறைஞ்சும் வகையில் கெஞ்சினார் என்றெல்லாம் மிகைப்படுத்தி, கற்பனைக்கதை அளந்திருக்கிறார். ராஜாஜி மதுவிலக்கு பற்றி என்னைச் சந்தித்து பேசிய போது மழையே பெய்யவில்லை. காலில் விழுந்தும் கேட்கவில்லை. என்னைச் சந்தித்துக் கேட்டது உண்மை. ஆனால் அரசின் நிதி நிலை பற்றி நான் அவரிடம் விளக்கிக் கூறினேன் என்பது தான் உண்மை.1971–ல் தி.மு.க. அரசு; கள், சாராயக்கடைகளைத் திறந்தது என்றாலும், 1974–ல் தி.மு.க. ஆட்சிக்காலத்திலேயே, மீண்டும் மதுக்கடைகளை மூடி, மது விலக்கை நடைமுறைப்படுத்தியது. திறந்ததை மறக்காமல் சொல்லி கொண்டிருப்பவர்கள், மூடியதை மட்டும் வசதியாக மூடி மறைப்பது சரி தானா என்பதை நடுநிலையாளர்கள் எண்ணிப்பார்க்க வேண்டும். வரலாற்றைச் சொல்லும் போது, நடந்ததை நடந்தபடி சொல்லவேண்டும்; சொந்த காரணங்களுக்காக திரிபு வாதத்தைத் திணிக்கக் கூடாது.ரத்து
ஒத்திவைப்பது என்பது மீண்டும் நடைமுறைக்கு வரும் என்ற அடிப்படையில் தானே? தி.மு.க. ஆட்சிக்காலத்திலேயே, தமிழகத்தில் பூரண மதுவிலக்கை அமல்படுத்தும் சட்ட முன் வடிவு தமிழக சட்டமன்றத்தில் ஒருமனதாக 22–8–1974 அன்று நிறைவேற்றப்பட்டதா இல்லையா? முதல்–அமைச்சர் ஜெயலலிதா அவரது பேச்சில் இதை அப்படியே மறைத்து விட்டாரே, ஏன்? வழக்கம் போல இந்த பிரச்சினையிலும் தன் நெஞ்சறியப்பொய் பேசியிருக்கிறாரே?அதற்குப்பிறகு வந்த அ.தி.மு.க. ஆட்சியிலே என்ன செய்தார்கள்? தி.மு.க. ஆட்சியிலே கொண்டு வந்த மதுவிலக்கு ரத்து என்பது, தி.மு.க. ஆட்சியிலேயே மீண்டும் திரும்பப்பெறப்பட்டு, மதுவிலக்கு நடைமுறைக்கு வந்து விட்டது என்பது தான் உண்மை, உண்மை. இதை உண்மைக்கு புறம்பானது என்று யாராவது சொல்ல முடியுமா? ஆனால், 1981–ல் அ.தி.மு.க. ஆட்சியில் மீண்டும் கள், சாராய விற்பனைக்காக, மதுவிலக்கை ரத்து செய்தார்களா இல்லையா? அப்படி ரத்து செய்யப்படவில்லை என்று எவராவது எடுத்துரைத்திட முடியுமா?சசிபெருமாள்
1948–ல் ஓமந்தூரார் முதல்–அமைச்சராகப் பொறுப்பேற்றதற்குப் பிறகுதான் தமிழகத்தில் முழு மதுவிலக்கை நடைமுறைப்படுத்தினார். இது தவிர மற்ற காலங்களில் அதாவது 1937–க்கு முன்பும் சரி, 1939–க்குப் பின்பு 1948–ம் ஆண்டு வரையிலும் சரி, தமிழகத்திலே மதுவிலக்கு நடைமுறையிலே இல்லை என்பதை சற்று யோசித்துப்பார்த்தால், தமிழகத்திலே தி.மு.க. ஆட்சியில் தான் முதன் முதலாக மதுவைப்புகுத்தி விட்டார்கள் என்ற ஜெயலலிதாவின் வாதம், எந்த அளவுக்கு விதண்டாவாதம் என்பதையும், தி.மு.க.வையும் என்னையும் மட்டும் பொறுப்பாக்குவது ஜெயலலிதாவின் எப்படிப்பட்ட தரமில்லாத அரசியல் என்பதையும் புரிந்து கொள்ளலாம்.காந்தியவாதி சசிபெருமாள், ‘‘செல்போன் டவரில்’’ எத்தனை மணி நேரம் அவரால் இருக்க முடியும்? சம்பந்தப்பட்டவர்கள் ஒரு மணி நேரத்திற்குள் அங்கே வந்து பிரச்சினையைப் பேசி முடிவு கண்டிருந்தால், மதுவிலக்குக்காகவே தன்னுடைய வாழ்க்கையை அர்ப்பணித்துக்கொண்டிருந்த சசிபெருமாள் அகால மரணம் அடைந்திருப்பாரா?மறுப்பு
எல்லாவற்றிலும் எப்போதும் ஏமாற்று வித்தையையே தொடர்ந்து கையாண்டு வருவதைப்போல, தேர்தலில் மக்களை ஏமாற்றுகின்ற நோக்கத்தோடு, ஏமாற்றி வாக்கு அறுவடை செய்து விடலாம் என்ற நப்பாசையோடும், கபட எண்ணத்தோடும், அ.தி.மு.க. மீண்டும் ஆட்சிக்கு வந்தால், மதுவிலக்கை படிப்படியாக கொண்டு வரப்போவதாக அறிவித்திருக்கிறார். ஆட்சியிலே இருந்த ஐந்தாண்டுகளில் செய்திட மனம் வராததை, மீண்டும் ஆட்சிக்கு வந்தால் செய்யப்போவதாக ஊரை ஏமாற்றச்செய்யப் போகிறார்களாம்! ‘‘ஏய்த்துப் பிழைக்கும் தொழிலே சரிதானா?’’ என்று எம்.ஜி.ஆர். பாடிய பாடல் தான் மக்களின் நினைவுக்கு வரும்!இதே ஆண்டு, ஜனவரியில் தமிழக சட்டப்பேரவையில் கவர்னர் உரை மீதான விவாதம் நடைபெற்ற போது, ‘‘மதுவிலக்குக்கொள்கையை மத்திய அரசு இந்தியா முழுவதும் கொண்டு வந்தால் நாங்கள் ஆதரிக்கிறோம் என்று சொல்கிறோம்’’ என்று அமைச்சர் நத்தம் விசுவநாதன் கூறினார். தி.மு.க. சட்டமன்ற கட்சித்தலைவர் மு.க.ஸ்டாலின், அண்டை மாநிலங்களைப் பின்பற்றி படிப்படியாகவாவது, மதுவிலக்கை அமல்படுத்துமாறு மிகுந்த கவலையோடு கேட்டுக்கொண்டபோது, அமைச்சர் நத்தம் விசுவநாதன் அதற்கும் மறுத்து விட்டார்.ஏமாற்ற முடியாது
ஆனால் தற்போது தேர்தல் வருகிறது என்றதும், மதுவிலக்குக் கொள்கையை மத்திய அரசு இந்தியா முழுவதும் கொண்டு வராத நிலையிலேயே, தாங்கள் ஆட்சிக்கு வந்தால் மதுவிலக்கினைப் படிப்படியாகக் கொண்டு வருவோம் என்று ஜெயலலிதா சொல்வது ஊரை ஏமாற்றுவதற்காகத் தானே? இப்படிச்சொல்லி யாரை வேண்டுமானாலும் ஏமாற்றலாம்; தமிழ் மக்களை ஏமாற்ற முடியாது! தேர்தல் பிரசாரத்தில் திசை திருப்பும் திரிபு வாதத்தைக்கையிலெடுத்திருக்கிறார்; இறுதியில் ஏமாறப்போவது ஜெயலலிதா தான்.  இவ்வாறு அறிக்கையில் அவர் கூறியுள்ளார்.</description>
</news>
