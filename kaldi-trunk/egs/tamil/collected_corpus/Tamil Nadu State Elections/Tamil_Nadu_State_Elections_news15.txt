<news>
<headline>ஒவ்வொரு தேர்தலுக்கும் கட்சிகளுக்கு சின்னங்களை மாற்றி வழங்க வேண்டும் சீமான் பேட்டி</headline>
<description>
பொள்ளாச்சி, 
ஒவ்வொரு தேர்தலுக்கும் கட்சிகளுக்கு சின்னங்களை மாற்றி வழங்க வேண்டும் என்று நாம் தமிழர் கட்சியின் ஒருங்கிணைப்பாளர் சீமான் கூறினார்.
பொதுக்கூட்டம்
பொள்ளாச்சி திருவள்ளுவர் திடலில் நாம் தமிழர் கட்சியின் தேர்தல் பிரசார பொதுக்கூட்டம் நடைபெற்றது. கூட்டத்தில் பொள்ளாச்சி தொகுதி நாம் தமிழர் கட்சி வேட்பாளர் உமா மகேஸ்வரியை ஆதரித்து, கட்சியின் ஒருங்கிணைப்பாளர் சீமான் பேசினார். அப்போது அவர் பேசியதாவது:-
தமிழகத்தை மாறி, மாறி ஆட்சி செய்த திராவிட கட்சிகள் மக்களுக்காக எதுவும் செய்யவில்லை. நீங்கள் அரசியல் மாற்றத்தை கொண்டு வர வேண்டும். நமது வருங்கால சந்ததியினரை நினைத்து பார்க்க வேண்டும். நாங்கள் ஆட்சிக்கு வந்தால் தொடக்க கல்வி முதல் ஆராய்ச்சி கல்வி வரை அனைவருக்கும் இலவச கல்வி அளிக்கப்படும். 
தனித்திறன் கல்வி
கல்வி முறையில் மாற்றம் கொண்டு வந்து, அனைவருக்கும் தனித்திறன் கல்வி கற்றுக்கொடுக்கப்படும். அரசின் புறம்போக்கு நிலங்கள் மாட்டு பண்ணைகளாகவும், மேய்ச்சல் நிலங்களாகவும் மாற்றப்படும். ஜெர்சி மாடுகளுக்கு தடை விதித்து, நாட்டு மாடுகள் வளர்க்கப்படும். வலிமைமிக்க ஆட்சியை கொடுக்க இரட்டை மெழுகுவர்த்தி சின்னத்தில் வாக்களிக்குமாறு கேட்டுக்கொள்கிறேன்.
இவ்வாறு அவர் பேசினார்.
முன்னதாக சீமான் நிருபர்களிடம் கூறியதாவது:-
சின்னங்களை மாற்றி வழங்க வேண்டும்
அ.தி.மு.க., தி.மு.க. ஆட்சியில் தான் மது கொண்டு வரப்பட்டது. மதுவுக்கு எதிராக போராடி உயிர்நீத்த சசிபெருமாளுக்கு ஜெயலலிதா இரங்கல் கூட தெரிவிக்கவில்லை. தற்போது அ.தி.மு.க. படிபடியாக பூரண மதுவிலக்கு என கூறுவது, தேர்தல் அறிவிப்பாக தெரிகிறது. நம்ப முடியவில்லை. நதிநீர் பங்கீட்டு முறை தேசிய மயமாக்கப்பட வேண்டும். கூட்டணி எனக்கு முக்கியமில்லை. கொள்கை தான் முக்கியம். வருகிற உள்ளாட்சி தேர்தல், பாராளுமன்ற தேர்தலில் நாம் தமிழர் கட்சி தனித்தே போட்டியிடும். 
மக்கள் நல கூட்டணி தேர்தலுக்கு பிறகு காணாமல் போய்விடும். கட்சிகளுக்கு ஒரே சின்னம் வழங்குவது, முழுமையான ஜனநாயகம் இல்லை. ஒவ்வொரு தேர்தலுக்கும் கட்சிகளுக்கு சின்னங்கள் மாற்றி வழங்க வேண்டும். 
இவ்வாறு அவர் கூறினார்.
கிணத்துக்கடவு
கிணத்துக்கடவு அண்ணா திடலில் நாம் தமிழர் கட்சியின் வேட்பாளரை ஆதரித்து அவர் பேசும் போது, உழவுக்காக வாங்கிய டிராக்டருக்கு 2 மாதம் தவணை தொகை ரூபாய் 1 லட்சம் கடன் கட்டாததால் போலீசார் தொழிலாளியை அடித்து உதைத்தனர். ஆனால் கோடி கணக்கில் கடன் வாங்கி தலைமறைவான விஜய் மல்லையாவை சுப்ரீம் கோர்ட்டு ஆஜர்படுத்த உத்தரவிட்டும், அவர் லண்டன் தப்பி சென்று விட்டார். உலகத்திற்கு சோறு போட்டவனை கட்டி வைத்து அடிக்கின்றனர். குண்டூசியை தயாரிப்பவர் கூட அதன் விலையை அவரே நிர்ணயம் செய்கிறார். ஆனால் ஒரு விவசாயி உற்பத்தி செய்யும் தக்காளி, கத்தரிக்காய், கரும்பு உள்ளிட்ட எந்த காய்கறிகளுக்கும் விலையை நிர்ணயிக்க முடியவில்லை. எனவே வருகிற தேர்தலில் செல்வகுமாரை ஆதரித்து ஓட்டுப்போட வேண்டும் என்றார்.</description>
</news>
