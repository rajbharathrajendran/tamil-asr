<news>
<headline>தே.மு.தி.க-மக்கள்நல கூட்டணியின் வேட்பாளர் முதல் பட்டியல் 10-ந் தேதி வெளியாகும்; வைகோ பேட்டி</headline>
<description>
சென்னை, 
தே.மு.தி.க-மக்கள்நல கூட்டணி கட்சிகளின் வேட்பாளர்கள் அடங்கிய முதல் பட்டியல் 10-ந் தேதி வெளியிடப்படும் என்று வைகோ தெரிவித்தார்.
விஜயகாந்துடன் சந்திப்பு
தே.மு.தி.க-மக்கள்நல கூட்டணி தேர்தல் சிறப்பு மாநாட்டை எப்போது, எங்கு நடத்தலாம் என்பது குறித்து ஆலோசிப்பதற்காக மக்கள்நல கூட்டணியில் அங்கம் வகிக்கும் கட்சி தலைவர்கள் வைகோ, தொல்.திருமாவளவன், ஜி.ராமகிருஷ்ணன், முத்தரசன் ஆகியோர் தே.மு.தி.க. தலைவர் விஜயகாந்தை அவருடைய கட்சி அலுவலகத்தில் நேற்று சந்தித்து பேசினார்கள்.
சந்திப்பு முடிந்த பிறகு, வெளியே வந்த தே.மு.தி.க- மக்கள்நல கூட்டணி ஒருங்கிணைப்பாளர் வைகோ நிருபர்களுக்கு பேட்டி அளித்தார். 
அப்போது அவர் கூறியதாவது:-
10-ந் தேதி தேர்தல் சிறப்பு மாநாடு
தே.மு.தி.க-மக்கள்நல கூட்டணி தேர்தல் சிறப்பு மாநாடு வருகிற 10-ந் தேதி (ஞாயிற்றுக்கிழமை) அன்று மாலை 4 மணிக்கு மாமண்டூரில் உள்ள ஸ்ரீஆண்டாள் அழகர் பொறியியல் கல்லூரி வளாகத்தில் நடைபெறும். இந்த மாநாட்டுக்கு தே.மு.தி.க-மக்கள்நல கூட்டணியின் ஒருங்கிணைப்பாளராகிய நான் தலைமை தாங்குகிறேன்.
இந்த மாநாட்டில் தே.மு.தி.க.வின் தலைவரும், எங்கள் அணியின் முதல்- அமைச்சர் வேட்பாளருமான விஜயகாந்த் பங்கேற்று சிறப்புரையாற்றுகிறார். இதில், முதல்-அமைச்சர் வேட்பாளராக விஜயகாந்தை அறிவிப்பதுடன், அதுவரை தயாராகி இருக்கக்கூடிய கூட்டணியில் உள்ள கட்சிகளின் முதல்கட்ட வேட்பாளர் பட்டியலும் வெளியிடப்படும். மாநாட்டில் கட்சி தலைவர்களும் உரையாற்றுவார்கள். இந்த மாநாடு மிகப்பெரிய தாக்கத்தை தமிழகத்தில் ஏற்படுத்த இருக்கிறது. நடைபெற உள்ள தமிழக சட்டமன்ற தேர்தலில், தே.மு.தி.க-மக்கள்நல கூட்டணி பிரமிக்கத்தக்க வெற்றியை பெறப்போகிறது. 
ஊழலை ஒழித்து, மதுக்கொடுமையை ஒழித்து மீனவர்கள், விவசாயிகள், தொழிலாளர்கள் அனைவரின் நலனையும் பாதுகாக்கிற அரசாக மக்கள்நல கூட்டணி அரசு திகழும்.
இந்த அரசு அமைந்த பிறகு, வேலையில்லா திண்டாட்டம் நீக்கப்படும். லோக் ஆயுக்தா சட்டம் நிறைவேற்றப்படும். 
வன்மையாக கண்டிக்கிறோம்
திருச்சியில் பிப்ரவரி 16-ந் தேதி மக்கள் அதிகாரம் அமைப்பு மதுவை ஒழிப்போம் என்ற மாநாட்டை நடத்தியது. அதற்கு ஒரு மாதம் கழித்து மார்ச் 26-ந் தேதி அதில் கலந்து கொண்ட தலைவர்கள் மீது தேசத்துரோக குற்றச்சாட்டின் பேரில், காவல்துறை வழக்கு போட்டுள்ளது. இதை வன்மையாக கண்டிக்கிறோம். 
மக்கள் அதிகாரம் அமைப்பு எழுப்பிய கோரிக்கைகள் அனைத்தையும் நாங்கள் ஆதரிக்கிறோம். மதுவை ஒழிப்பதற்காக நாங்கள் போராடிக்கொண்டு இருக்கிறோம். 
இவ்வாறு அவர் கூறினார்.
இதையடுத்து, வைகோவிடம், தேர்தல் சிறப்பு மாநாடு நடத்தப்படுவதற்கு முன்பாக தேர்தல் அறிக்கை வெளியிடப்படுமா? என்று நிருபர்கள் கேள்வி எழுப்பினர். அதற்கு பதிலளித்த அவர், ‘அது இன்னும் முடிவாகவில்லை. தேர்தல் அறிக்கை தயாராகிக்கொண்டு இருக்கிறது’ என்றார்.</description>
</news>
