<news>
<headline>தே.மு.தி.க.வை யாராலும் அழிக்க முடியாது:  ‘‘நிர்வாகிகளை கட்சியை விட்டு நீக்கும் அதிகாரம் விஜயகாந்துக்கே உண்டு’’; எம்.எல்.ஏ.க்கள் பேட்டி</headline>
<description>
சென்னை,
தே.மு.தி.க.வை யாராலும் அழிக்க முடியாது என்றும், கட்சிக்கு விரோதமாக செயல்படும் நிர்வாகிகளை நீக்கும் முழு அதிகாரமும், விஜயகாந்துக்கே உண்டு என்றும் எம்.எல்.ஏக்கள் தெரிவித்தனர். கட்சியில் இருந்து நீக்கம்
தே.மு.தி.க-மக்கள் நல கூட்டணி இணைந்து சட்டமன்ற தேர்தலை எதிர்கொள்கிறது. தே.மு.தி.க. தலைவர் விஜயகாந்தின் இந்த முடிவுக்கு அதிருப்தி தெரிவித்து தே.மு.தி.க. கொள்கை பரப்பு செயலாளர் சந்திரகுமார் எம்.எல்.ஏ., சி.எச்.சேகர் எம்.எல்.ஏ., பார்த்திபன் எம்.எல்.ஏ., மற்றும் சில மாவட்ட செயலாளர்கள் நேற்று முன்தினம் ‘திடீர்’ போர்க்கொடி உயர்த்தினர். 
இதனைத் தொடர்ந்து அவர்கள் அனைவரையும் கட்சியில் இருந்து விஜயகாந்த் நீக்கினார். இது அரசியல் வட்டாரத்தில் பெரும் பரபரப்பை ஏற்படுத்தியது.
இந்த நிலையில் நேற்று காலை தே.மு.தி.க. பொருளாளர் இளங்கோவன், எம்.எல்.ஏ.க்கள் பார்த்தசாரதி, அனகை முருகேசன், நல்லதம்பி, சுபா, பாஸ்கர் உள்ளிட்டோரும், மாவட்ட செயலாளர்கள் சிலரும் தே.மு.தி.க. அலுவலகத்திற்கு வந்திருந்தனர். 
அப்போது இளங்கோவன் நிருபர்களிடம் கூறியதாவது:-26 லட்சம் தொண்டர்கள்
கட்சியில் இருந்து சில கைக்கூலிகள் வெளியே சென்று பேட்டி கொடுத்துக் கொண்டிருக்கிறார்கள். கட்சி உடைகிறது, புதிய அணி உருவாகிறது என்றெல்லாம் செய்திகள் வெளி வந்து கொண்டிருக்கின்றன. கட்சியை யாராலும் உடைக்க முடியாது. தே.மு.தி.க.வில் 26 லட்சம் தொண்டர்கள் இருக்கிறார்கள். அவர்கள் எங்கள் பக்கம்தான் இருக்கின்றனர். கட்சியை பிளவுபடுத்த தி.மு.க. நினைக்கிறது. அது ஒரு போதும் நிறைவேறாது. 
அ.தி.மு.க. ஆட்சியில் பால் விலை, பஸ் கட்டணம் போன்றவற்றை உயர்த்தினார்கள். இதற்கு எதிர்ப்பு தெரிவித்து நாங்கள் சட்டசபையில் குரல் கொடுத்தோம். இதனால் அங்கிருந்து நாங்கள் வெளியேற்றப்பட்டோம். தற்போது சந்திரகுமார் உள்ளிட்டோர் கட்சிக்கு விரோதமான செயல்களில் ஈடுபட்டு வருகின்றனர். கட்சிக்கு துரோகம் விளைவிக்கும் யாராக இருந்தாலும் நீக்கக்கூடிய முழு அதிகாரமும் விஜயகாந்துக்கு உண்டு.  இவ்வாறு அவர் கூறினார். அழிக்க முடியாது
அனகை முருகேசன் எம்.எல்.ஏ. நிருபர்களிடம் கூறுகையில், ‘‘கட்சியிலே இருந்து பணம், பதவி சுகம் எல்லாவற்றையும் அனுபவித்து விட்டு சந்திரகுமார், சி.எச்.சேகர், பார்த்திபன் உள்ளிட்டோர் சென்றிருக்கிறார்கள். உண்மையான தொண்டர்கள் அனைவரும் எங்களிடம் தான் இருக்கிறார்கள். கட்சியை யாராலும் உடைக்க முடியாது’’ என்றார். 
பார்த்தசாரதி எம்.எல்.ஏ. கூறுகையில், ‘‘சந்திரகுமாருக்கு அமைச்சர் பதவி தருவதாக சிலர் ஆசைவார்த்தை கூறி சதி செயலில் ஈடுபட்டு வருகின்றனர். தே.மு.தி.க.வில் இருந்து வெளியே சென்றவர்களுக்கு வட்ட செயலாளர் பதவி கூட கிடைக்காது. தே.மு.தி.க.வை அழிக்க நினைப்பவர்கள் அழிந்து போவார்கள், தே.மு.தி.க.வை யாராலும் அழிக்க முடியாது’’ என்றார். மிகப்பெரிய அநீதி
நல்லதம்பி எம்.எல்.ஏ. கூறுகையில், ‘‘3 மாதத்திற்கு முன்பு நடைபெற்ற பொதுக்குழு-செயற்குழு கூட்டத்தில், கூட்டணி பற்றி முடிவெடுக்க விஜயகாந்துக்கு உரிமை உண்டு என்ற தீர்மானத்தை வாசித்ததே சந்திரகுமார்தான். தே.மு.தி.க.வுக்கு 124 தொகுதியும், மக்கள் நல கூட்டணிக்கு 110 தொகுதிகளும் ஒதுக்கிய போது அந்த கடிதத்தை ‘டைப்’ செய்ததும் அவர்தான். தற்போது சந்திரகுமாரின் நடவடிக்கை கட்சிக்கு இழைக்கப்படும் மிகப்பெரிய அநீதி’’ என்றார். விஜயகாந்த் வந்தாரா?
நேற்று கட்சி அலுவலகத்தில் தே.மு.தி.க. தலைவர் விஜயகாந்த், தே.மு.தி.க. எம்.எல்.ஏ.க்கள், மாவட்ட செயலாளர்களுடன் ஆலோசனை நடத்தியதாக கூறப்பட்டது. இதுகுறித்து கட்சி நிர்வாகிகளிடம் கேட்டபோது, ‘‘சந்திரகுமார் உள்ளிட்டவர்கள் சென்றதால் கட்சிக்கு எந்தவித பாதிப்பும் இல்லை. எனவே இது சம்பந்தமாக ஆலோசனை நடத்த வேண்டிய அவசியம் எங்களுக்கு இல்லை. அலுவலகத்தில் எந்த கூட்டமும் நடைபெறவில்லை’’ என்றனர். ஆனால் விஜயகாந்த் கட்சி அலுவலகத்திற்கு வந்திருந்தார். 
தலைமை அலுவலகத்தில் திரண்டிருந்த எம்.எல்.ஏ-க்களும், தொண்டர்களும் சந்திரகுமாருக்கு எதிராக கோஷங்களை எழுப்பினர்.</description>
</news>
