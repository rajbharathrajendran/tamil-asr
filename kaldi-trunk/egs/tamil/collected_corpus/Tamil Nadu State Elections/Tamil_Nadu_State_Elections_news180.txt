<news>
<headline>தமிழக, புதுச்சேரி சட்டசபைகளுக்கு மே 16-ந் தேதி தேர்தல்; ஓட்டுப்பதிவு காலை 7 மணிக்கு தொடங்கும்</headline>
<description>
புதுடெல்லி, 
234 தொகுதிகளை கொண்ட தமிழக சட்டசபைக்கு வருகிற மே 16-ந் தேதி ஒரே கட்டமாக தேர்தல் நடைபெறுகிறது.
22-ந்தேதிவேட்புமனு தாக்கல்
தமிழக சட்டசபைக்கு தேர்தல் நடைபெறும் அன்று புதுச்சேரி, கேரள சட்டசபைகளுக்கும் தேர்தல் நடைபெறுகிறது. 3 மாநிலங்களிலும் 22-ந் தேதி வேட்புமனு தாக்கல் தொடங்குகிறது.
இதேபோல் மேற்கு வங்காளத்தில் வருகிற 4-ந் தேதி தொடங்கி மே 5-ந் தேதி வரை 6 கட்டங்களாகவும், அசாம் மாநிலத்தில் வருகிற 4-ந் தேதி தொடங்கி மே 11-ந் தேதி வரை 2 கட்டங்களாகவும் சட்டசபை தேர்தல் நடைபெறுகிறது.
தேர்தல் ஏற்பாடுகள்
தேர்தலை நேர்மையாகவும், சுதந்திரமாகவும் நடத்துவதற்கான ஏற்பாடுகளை தேர்தல் கமிஷன் செய்து வருகிறது. தமிழ்நாட்டில் ஓட்டுப்பதிவுக்கு கூடுதலாக தேவைப்படும் மின்னணு வாக்குப்பதிவு எந்திரங்கள் வெளிமாநிலங்களில் இருந்து வரவழைக்கப்பட்டு தயார் நிலையில் உள்ளன. 
தேர்தல் பாதுகாப்பு பணிக் காக துணை ராணுவப்படையினர் வரவழைக்கப்பட உள்ளனர். அத்துடன் வெளிமாநிலங்களில் இருந்தும் போலீசார் வருகிறார்கள்.
வாக்காளர்களுக்கு பணம் மற்றும் பரிசுப்பொருட்கள் கொடுக்கப்படுவதை தடுக்க பறக்கும் படைகள் அமைக்கப்பட்டு உள்ளன. பறக்கும் படை அதிகாரிகள் ஆங்காங்கே வாகன சோதனை நடத்தி உரிய ஆவணங்கள் இன்றி கொண்டு செல்லப்படும் பணத்தை பறிமுதல் செய்து வருகிறார்கள்.
காலை 7 மணிக்கு தொடங்கும்
கடந்த 2011-ம் ஆண்டு ஏப்ரல் 13-ந் தேதி தமிழக சட்டசபைக்கு தேர்தல் நடந்த போது, வாக்குப்பதிவு காலை 8 மணிக்கு தொடங்கி மாலை 5 மணி வரை நடைபெற்றது.
ஆனால் இந்த தேர்தலில் வாக்குப்பதிவு நேரம் மாற்றப்பட்டு உள்ளது. தமிழகம், புதுச்சேரி, கேரளா ஆகிய 3 மாநிலங்களிலும் மே 16-ந் தேதி காலை 7 மணிக்கு தொடங்கி, மாலை 6 மணி வரை வாக்குப்பதிவு நடைபெறும் என்று நேற்று தேர்தல் கமிஷன் அறிவித்தது. அதாவது ஓட்டுப்பதிவு நேரம், 2 மணி நேரம் அதிகரிக்கப்பட்டு உள்ளது.
மே மாதம் அக்னி நட்சத்திரத்தின் போது தேர்தல் நடைபெறுவதால், வெயிலின் தாக்கம் மிகவும் அதிகமாக இருக்கும். இதை கருத்தில் கொண்டு, வாக்குப்பதிவு நேரத்தை தேர்தல் கமிஷன் அதிகரித்து இருப்பதாக தெரிகிறது.
கருத்துக் கணிப்புக்கு தடை
மக்கள் பிரதிநிதித்துவசட்டத்தின்படி, தேர்தல் நடைபெறும் தமிழகம் உள்ளிட்ட5 மாநிலங்களிலும், வாக்குப்பதிவு நடைபெறும் தேதிக்கு 2 நாட்களுக்கு முன்னதாக கருத்துக் கணிப்புகள் வெளியிடுவதை நிறுத்தி விட வேண்டும் என்றும் தேர்தல் கமிஷன் அறிவித்து உள்ளது. 
அத்துடன், வருகிற 4-ந் தேதி காலை 7 மணி முதல் மே 16-ந் தேதி மாலை 6.30 மணி வரை வாக்குப்பதிவுக்கு பிந்தைய கருத்துக் கணிப்புகளை வெளியிடவும் தேர்தல் கமிஷன் தடை விதித்து இருக்கிறது.
டெல்லியில் ஆலோசனை
இதற்கிடையே, தேர்தல் பணிகள் தொடர்பான முன்னேற்பாடுகள் குறித்து ஆலோசனை நடத்துவதற்காக, தேர்தல் கமிஷன் விடுத்த அழைப்பை ஏற்று தமிழக தலைமை தேர்தல் அதிகாரி ராஜேஷ் லக்கானி நேற்று டெல்லி சென்றார். 
அங்கு அவர் துணை தேர்தல் கமிஷனர்கள் உமேஷ் சின்கா, சந்தீப் சக்சேனா மற்றும் தேர்தல் கமிஷன் அதிகாரிகளை சந்தித்து பேசினார். அப்போது, தமிழக சட்டசபை தேர்தலுக்கு என்னென்ன ஏற்பாடுகள் செய்யப்பட்டு வருகின்றன என்பது பற்றி விளக்கி கூறினார்.</description>
</news>
