<news>
<headline>கடந்த தேர்தலின் போது அளித்த வாக்குறுதிகளை நிறைவேற்றி விட்டோம் ஜெயலலிதா பேச்சு</headline>
<description>
சென்னை,கடந்த தேர்தலின் போது அளித்த வாக்குறுதிகள் அனைத்தையும் நிறைவேற்றி விட்டதாக முதல்–அமைச்சர் ஜெயலலிதா கூறினார்.சென்னை தீவுத்திடலில் நேற்று நடந்த தேர்தல் பிரசார கூட்டத்தில் பேசுகையில் அவர் கூறியதாவது:–மின் உற்பத்தியில் தன்னிறைவு
‘‘மக்களால் நான், மக்களுக்காகவே நான்’’, அதாவது ‘‘உங்களால் நான், உங்களுக்காகவே நான்’’. என்னை எப்பொழுதும் ஆதரித்து வரும் தமிழக வாக்காளப் பெருமக்களாகிய நீங்கள், உங்களது பொன்னான வாக்குகளை எம்.ஜி.ஆர். கண்ட வெற்றிச் சின்னமாம் ‘இரட்டை இலை‘ சின்னத்தில் அளித்து மகத்தான வெற்றியைத் தேடித்தர வேண்டும் என உங்களை அன்புடன் வேண்டுகிறேன். எனக்கு எல்லாமே நீங்கள் தான். உங்களுக்காகவே அர்ப்பணிக்கப்பட்டது தான் என்னுடைய தவ வாழ்வு. நான் ஓயாது உழைப்பதெல்லாம் உங்களுடைய உயர்வுக்காகத் தான். உங்கள் மகிழ்ச்சியே எனது லட்சியம். எம்.ஜி.ஆரின் வெற்றிச் சின்னமாம் ‘இரட்டை இலை‘ சின்னத்திற்கே வாக்களிக்க வேண்டும் என்று உங்களை அன்போடு கேட்டுக்கொள்கிறேன்.நினைவிருக்கிறதா உங்களுக்கு, 15 மணி நேர மின்வெட்டு, பள்ளிப் பிள்ளைகள் படிக்கவும் முடியவில்லை, தொழில்கள் எல்லாம் முடங்கின, துன்பங்கள் தான் பெருகின. அது அந்தக் காலம். இப்பொழுது தமிழகம் மின்சார உற்பத்தியில் தன்னிறைவு பெற்றுள்ளது.எங்களது 2011–ம் ஆண்டைய தேர்தல் அறிக்கையில் 54 தலைப்புகளில் தெரிவித்திருந்தோம். அவைகள் அனைத்தும் நிறைவேற்றப்பட்டுள்ளன. நிறைவேற்றப்பட்ட வாக்குறுதிகளில் ஒருசிலவற்றை இங்கே குறிப்பிட விரும்புகிறேன்.திட்டங்கள்
விலையில்லா அரிசி மற்றும் குறைந்த விலையில் பருப்பு வகைகள் சமையல் எண்ணெய்; பசுமை வீடுகள் திட்டம்; கறவை மாடு ஆடுகள் வழங்கும் திட்டம்; மீனவர்களுக்கு உதவி; விலையில்லா மிக்சி கிரைண்டர் மற்றும் மின்விசிறி வழங்கும் திட்டம்; மகப்பேறு நிதியுதவி மற்றும் 6 மாத பேறு கால விடுமுறை; திருமண நிதி உதவித் தொகை; முதியோர் உதவித் தொகை; மடிக்கணிணி வழங்கும் திட்டம்; கல்லூரி மற்றும் பள்ளி மாணவர் விடுதிகளுக்கு உணவுக் கட்டணங்கள் உயர்த்தி வழங்கப்பட்டது; முகாம்வாழ் இலங்கை தமிழர்களுக்கும் அனைத்து உதவிகள்;அரசு கேபிள் டிவி இணைப்பு; உழவர் பாதுகாப்புத் திட்டம்; புதிய பேருந்துகள்;விவசாயப் புரட்சி; சீரமைக்கப்பட்ட மருத்துவக் காப்பீட்டுத் திட்டம்; இருண்ட தமிழகம் ஒளிமயமாக்கப்பட்டு 7485.5 மெகாவாட் மின்சாரம் மின் தொகுப்பில் கூடுதலாக சேர்க்கப்பட்டுள்ளது. ஜவுளிப் பூங்காக்கள்; நகர்ப்புறம் போன்று கிராமப் புறங்களிலும் வசதிகள்; மாணாக்கர்களுக்கு 5 ஆயிரம் ரூபாய் உதவித் தொகை; 25 சதவீத மானியத்துடன் கடன் உதவி; மூத்த குடிமக்களுக்கு கட்டணமில்லா பேருந்து பயணம்; மினரல் வாட்டர் திட்டம்.வாக்குறுதிகள்
கடந்த சட்டமன்றத் தேர்தலின் போது, நான் அளித்த வாக்குறுதிகளை நிறைவேற்றியதோடு மட்டுமல்லாமல், நீங்கள் எதிர்பார்க்காத பல திட்டங்களை, நீங்களே நினைத்துக் கூடப் பார்க்காத பல திட்டங்களை, ஏழை, எளிய நடுத்தர மக்களுக்கு பயன் அளிக்கும் திட்டங்களை நாங்கள் செயல்படுத்தி உள்ளோம்.அம்மா உணவகங்கள், அம்மா குடிநீர், அம்மா உப்பு, அம்மா சிமெண்ட், அம்மா விதைகள், அம்மா மருந்தகங்கள், பண்ணை பசுமை காய்கறி விற்பனை நிலையங்கள் என பல்வேறு திட்டங்களை செயல்படுத்தி உள்ளோம். மேலும், மக்களை நாடி சேவை புரியும் அம்மா திட்டம், 24 மணி நேரம் செயல்படும் அம்மா சேவை மையம், அம்மா முழு உடல் பரிசோதனைத் திட்டம், அம்மா குழந்தைகள் நலப் பெட்டகம், அம்மா மகப்பேறு சஞ்சீவி மற்றும் மகளிருக்கு விலையில்லா சானிடரி நாப்கின்கள் வழங்கும் திட்டம் போன்ற பல திட்டங்களையும் செயல்படுத்தி உள்ளோம்.வெள்ள பாதிப்பு
ஒவ்வொரு நாளும் தமிழக மக்கள் நலன் பேணும் வகையில் என்ன திட்டங்களை செயல்படுத்தலாம் என்றே நான் அல்லும் பகலும் யோசித்து யோசித்து திட்டங்களை நிறைவேற்றி உள்ளேன். மீண்டும் நாங்கள் ஆட்சிப் பொறுப்பேற்றதும் மக்களுக்கு நலன் பயக்கும் இன்னும் பல திட்டங்களை செயல்படுத்துவேன். உங்கள் வாழ்க்கைத் தரம் மேலும் உயரும் வகையிலான திட்டங்களை நான் செயல்படுத்துவேன் என இந்தத் தருணத்தில் உங்களுக்கு உறுதி அளிக்கிறேன்.அண்மையில் ஏற்பட்ட வெள்ள பாதிப்பைப் பற்றி பலரும் பலவிதமாகக் கூறுகிறார்கள். சிலர் ஒரே வரியில் மிகவும் சுலபமாக அரசு எதுவுமே செய்யவில்லை என்று கூறிவிட்டுப் போய்விடுகிறார்கள். வெள்ளத்தால் பாதிக்கப்பட்டவர்களுக்கு என்னென்ன செய்துள்ளோம் என்பனவற்றில் ஒரு சிலவற்றை மட்டும் இப்பொழுது குறிப்பிட விரும்புகிறேன்.கடன் உதவி திட்டம்
100 ஆண்டுகளில் இல்லாத மழை கொட்டித் தீர்த்தது. 3 மாதங்களில் பெய்ய வேண்டிய மழை ஒரு நாளில் கொட்டித் தீர்த்தது. சென்னையில் பாதிக்கப்பட்டவர்களின் வங்கிக் கணக்குகளில் 658.42 கோடி ரூபாய் வரவு வைக்கப்பட்டது. திருவள்ளூர் மாவட்டத்தில் 300.63 கோடி ரூபாய் நிவாரணப் பணிகள் மேற்கொள்ளப்பட்டன. இரு மாவட்டங்களில் இதர நிவாரணம் 51.68 கோடி ரூபாய் அளவிற்கு மேற்கொள்ளப்பட்டன.குடிசை மாற்று வாரியக் குடியிருப்புகள் வழங்கப்பட்டன. சிறு வணிகர் கடன், அம்மா சிறு வணிகக் கடன் உதவித் திட்டம் மூலம் 111 கோடியே 26 லட்சம் ரூபாய் வழங்கப்பட்டது. விலையில்லா பாடப்புத்தகங்கள், நோட்டுப் புத்தகங்கள், சீருடைகள் வழங்கப்பட்டன. கல்விச் சான்றிதழ்கள், சொத்துப் பத்திரங்கள் போன்ற ஆவணங்கள் தொலைந்து போனவர்களுக்கு உடனடியாக அந்த ஆவணங்களின் நகல்கள், உடனடியாக வழங்கப்பட்டன.மிகப்பெரிய சாதனை
தொற்றுநோய் எதுவும் ஏற்படவில்லை. அதுவே மிகப்பெரிய சாதனை. இதை நான் மட்டும் சொல்லவில்லை. இந்த வெள்ள பாதிப்புகளை ஆராய வந்த மத்திய குழுவினர் மத்திய அரசுக்கு சமர்ப்பித்த அறிக்கையில் இதைக் குறிப்பிட்டு இருக்கிறார்கள். இருசக்கர வாகனங்கள் பழுது பார்க்க சிறப்பு முகாம்கள் நடத்தப்பட்டன.சட்டம் – ஒழுங்கு
சேத்துப்பட்டு ஏரியில் 42 கோடி ரூபாய் செலவில் பொழுது போக்கு மீன்பிடிப்பு மற்றும் பசுமைப் பூங்கா, புதிய கலைவாணர் அரங்கம் – கருணாநிதி இடித்தார்; அதை நான் கட்டினேன். புதிய கலைவாணர் அரங்கம், ஜவஹர்லால் நேரு விளையாட்டரங்கில் தங்கும் விடுதி தடகளங்கள், ஷெனாய் நகரில் குறுந்தூர நீச்சல் குளம், மெட்ரோ ரெயில் திட்டம் – கோயம்பேடு முதல் ஆலந்தூர் வரை பயணிகள் சேவை தொடங்கப்பட்டது. 35 கி.மீ. வழித் தடத்தில் பணிகள் நடைபெற்று வருகின்றன. மெட்ரோ ரெயில் விரிவாக்கப் பணிகள் விரைவில் துவங்கப்படும். 88 கி.மீ. புதிய வழித்தடத்திற்கு திட்ட அறிக்கை தயாரிக்கப்பட்டு வருகிறது.தொழில் துறையை பொறுத்தவரை, புதிய தொழிற்சாலைகள் ஏராளமாக துவங்கப்பட்டுள்ளன. சட்டம் – ஒழுங்கு மிக நன்றாக பேணி பாதுகாக்கப்படுகிறது. சென்னை மிகவும் பாதுகாப்பான நகரம். இந்தியா முழுவதிலும் உள்ள அனைத்து நகரங்களிலும் சென்னை தான் மிகவும் பாதுகாப்பான நகரம், அதிலும் குறிப்பாக பெண்களுக்கு பாதுகாப்பான நகரம் இதை நான் சொல்லவில்லை. இந்தியா முழுவதும் நடத்தப்பட்ட ஒரு ஆய்வு கூறுகிறது. மத்திய அரசின் ஆய்வு கூறுகிறது.  இவ்வாறு முதல்–அமைச்சர் ஜெயலலிதா கூறினார்.</description>
</news>
