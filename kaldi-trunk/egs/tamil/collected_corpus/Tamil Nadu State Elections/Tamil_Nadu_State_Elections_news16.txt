<news>
<headline>மதுரையில் முதல் கட்ட பிரசாரத்தை மு.க.ஸ்டாலின் இன்று தொடங்குகிறார்</headline>
<description>
சென்னை,
மதுரையில் முதல் கட்ட தேர்தல் பிரசாரத்தை மு.க.ஸ்டாலின் இன்று (வெள்ளிக்கிழமை) தொடங்குகிறார். 22-ந் தேதி காஞ்சீபுரத்தில் அவர் தனது பிரசாரத்தை நிறைவு செய்கிறார். 
மு.க.ஸ்டாலின் பிரசாரம்
சட்டமன்ற தேர்தலை சந்திக்க தி.மு.க. தயாராகி வருகிறது. கூட்டணி கட்சிகளிடையே தொகுதி பங்கீடு, வேட்பாளர் பட்டியல் தேர்வு ஆகிய பணிகளுக்கிடையே கடந்த சில நாட்களாக சென்னையில் பல இடங்களில் திண்ணை பிரசாரத்தை மு.க.ஸ்டாலின் தொடங்கினார். 
இந்த பிரசாரத்திற்கு மக்களிடையே வரவேற்பு கிடைத்தது. தற்போது தொகுதி பங்கீடு, வேட்பாளர் பட்டியல் வெளியிடப்பட்ட நிலையில் மு.க.ஸ்டாலின் முதல் கட்ட தேர்தல் பிரசாரத்தை மதுரையில் இன்று (வெள்ளிக்கிழமை) தொடங்க உள்ளார். 
இதுகுறித்து தி.மு.க. தலைமை கழகம் வெளியிட்டுள்ள செய்திக்குறிப்பில் கூறப்பட்டுள்ளதாவது:-
தி.மு.க. பொருளாளர் மு.க.ஸ்டாலின் தி.மு.க. வேட்பாளர்களை ஆதரித்து 15-ந் தேதி (இன்று) முதல் 22-ந் தேதி வரை தேர்தல் முதல் கட்ட தேர்தல் பிரசாரம் செய்ய உள்ளார். அதன்படி 15-ந் தேதி மதுரை மாவட்டம், 16-ந் தேதி தேனி, திண்டுக்கல் (பொதுக்கூட்டம்-தேனி), 17-ந் தேதி திருப்பூர், 18-ந் தேதி-கரூர், திருச்சி (பொதுக்கூட்டம்-குளித்தலை), 19-ந் தேதி பெரம்பலூர், அரியலூர், கடலூர் (பொதுக்கூட்டம்-குன்னம்), 20-ந் தேதி-விழுப்புரம், 22-ந் தேதி-காஞ்சீபுரம். 
இவ்வாறு அந்த செய்திக்குறிப்பில் தெரிவிக்கப்பட்டுள்ளது. 
கொளத்தூர் சட்டமன்ற தொகுதிக்கு உட்பட்ட பெரவள்ளூர் சதுக்கத்தில் நடந்த தேர்தல் பிரசாரத்தில் மு.க.ஸ்டாலின் கலந்து கொண்டு பேசினார். அப்போது அவர் பேசியதாவது:-
வாக்கு வித்தியாசம்
இந்த தொகுதியில் எனக்கு 2011-ம் ஆண்டு நடைபெற்றத் தேர்தலில் ஒரு மிகப்பெரிய வெற்றியைப் பெற்று தரவில்லை என்று சொன்னாலும் குறைந்த வாக்கு வித்தியாசத்தில் வெற்றி பெறச்செய்தீர்கள். உங்களைப் பொறுத்தவரையில் அப்போது நீங்கள் பெருவாரியான வாக்குகளை அளித்தீர்கள், ஆனால் முறையாக வாக்கு எண்ணிக்கை நடந்திருந்தால் நிச்சயமாக 20,000, 25,000 வாக்குகள் வித்தியாசத்தில் நான் வெற்றி பெற்றிருப்பேன் என்பது தான் உண்மை. சத்தியம். இதை பேரறிஞர் அண்ணாவின் மீது ஆணையிட்டு நான் சொல்கிறேன்.
இந்த நிலையில் மீண்டும் வரவிருக்கக் கூடிய சட்டமன்றத் தேர்தலில் தி.மு.க. வேட்பாளராக, தி.மு.க. அமைத்திருக்கும் கூட்டணியின் சார்பில் நான் வேட்பாளராக உங்கள் முன் நிறுத்தப்பட்டு இருக்கிறேன். நிறுத்தப்பட்டு இருக்கிறேன் என்று கூட சொல்லக்கூடாது, உங்களுக்கு கோபம் வந்து விடும், உங்களிடம் ஒப்படைக்கப்பட்டு இருக்கிறேன் என்பதுதான் உண்மை.
ஜெயலலிதா ஆட்சிக்கு வந்தபிறகு டாஸ்மாக் கடைகளை மூலைக்கு மூலை, சந்துக்கு சந்து, வீதிக்கு வீதி, ஆலயங்களுக்குப் பக்கத்தில், பள்ளிகளுக்குப் பக்கத்தில் என இப்படி எல்லா இடங்களிலும் திறக்கும் நிலை இந்த ஆட்சியில் உருவாக்கப்பட்டது. தி.மு.க. ஆட்சிக்கு வந்தால் டாஸ்மாக் கடைகள் மூடப்படும். மதுவிலக்கு அமல்படுத்தப்படும். 
உங்களை தேடி...
அதேபோல அனைத்து மாணவ, மாணவியருக்கும் 3ஜி, 4ஜி வசதி. முதல் தலைமுறை மாணவர்களுக்கு சாதி வேறுபாடின்றி அனைவருக்கும் அரசு செலவில் தொழில் கல்வி. கலந்தாய்வு முடிந்து கட்டணம் செலுத்த முடியாத மாணவர்களுக்கு அரசே கட்டணம் செலுத்துகின்ற வாக்குறுதி. அதேபோல வேலை வாய்ப்பு அலுவலகங்கள் பயிற்சி மையங்களாக உருவாக்கப்படும். 
நான் துணிவோடு சொல்கிறேன், 6-வது முறையாக தலைவர் கருணாநிதி ஆட்சிக்கு வந்த பிறகு வேலை வாய்ப்பு அலுவலகங்களில் 94 லட்சம் பேர் என்று சொல்லி இருக்கிறேனே, இந்த உறுதி மொழிகளை எல்லாம் ஆட்சிக்கு வந்து உடனடியாக நிறைவேற்றி, இனி வேலை வாய்ப்பைத் தேடி செல்லக்கூடிய அலுவலகமாக அல்ல, வேலை வாய்ப்பை வழங்கக் கூடிய ஒரு அலுவலகமாக அதை மாற்றக்கூடிய ஒரு சூழல், தலைவர் கருணாநிதி ஆட்சியில் உருவாக்கப்படும் என்ற உறுதியோடு தெரிவித்துக்கொள்ள விரும்புகிறேன்.
எப்போதெல்லாம் நேரம் கிடைக்கிறதோ அப்போதெல்லாம் தி.மு.க. சட்டமன்ற உறுப்பினர்கள் உங்களைத்தேடி வருவார்கள், உங்களை நாடி வருவார்கள் என்று நான் உறுதியுடன் குறிப்பிட விரும்புகிறேன். இனியும் அரசியல்வாதிகளை தேடி நீங்கள் போகக்கூடாது, உங்களை தேடி அவர்கள் வர வேண்டும், வருவார்கள். 
இவ்வாறு அவர் பேசினார்.</description>
</news>
