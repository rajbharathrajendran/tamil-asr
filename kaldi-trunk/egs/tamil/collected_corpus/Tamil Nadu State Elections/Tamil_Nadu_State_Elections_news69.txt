<news>
<headline>கூட்டணி முடிவால் த.மா.கா. உடைகிறது: ஜி.கே.வாசன் மீது முக்கிய நிர்வாகிகள் அதிருப்தி மீண்டும் காங்கிரசில் ‘கை’ கோர்க்க திட்டம்</headline>
<description>
சென்னை,தே.மு.தி.க–மக்கள் நல கூட்டணியுடன் த.மா.கா. கூட்டணி அமைத்ததால் ஜி.கே.வாசன் மீது கட்சி நிர்வாகிகளிடம் அதிருப்தி ஏற்பட்டுள்ளது. அக்கட்சியில் இருந்து முக்கிய நிர்வாகிகள் விலக முன்வந்திருப்பதால் த.மா.கா. உடையும் நிலை ஏற்பட்டுள்ளது.பேச்சுவார்த்தை
ஜி.கே.வாசன் தலைமையிலான த.மா.கா. (தமிழ் மாநில காங்கிரஸ்) தமிழக சட்டசபை தேர்தலில் அ.தி.மு.க. உடன் கூட்டணி அமைத்து போட்டியிட விரும்பியது. கட்சி நிர்வாகிகள் உடன் ஜி.கே.வாகன் கலந்துரையாடல் நடத்தியபோது, 80 சதவீதத்துக்கும் மேற்பட்டோர் இதே கருத்தையே தெரிவித்தனர். இதனால் அ.தி.மு.க.வுடன் கூட்டணி அமைத்துவிடவேண்டும் என்று ஜி.கே.வாசன் தீர்க்கமாக இருந்தார்.இதையடுத்து ஜி.கே.வாசன் அ.தி.மு.க.வுடன் பேச்சுவார்த்தை நடத்தினார். ஆனால் த.மா.கா. தரப்பில் கேட்கப்பட்ட தொகுதிகளை ஒதுக்கீடு செய்து கொடுப்பதற்கு அ.தி.மு.க. தரப்பு முன்வரவில்லை. மேலும் ஒதுக்கப்படும் தொகுதிகளில் இரட்டை இலை சின்னத்திலேயே போட்டியிடவேண்டும் என்றும் நிர்ப்பந்தித்தது. இதை த.மா.கா. தரப்பு ஏற்றுக்கொள்ளவில்லை.புறக்கணிப்பு
அதே சமயத்தில் தே.மு.தி.க–மக்கள் நல கூட்டணியுடன் ஜி.கே.வாசன் கூட்டணி பேச்சுவார்த்தையில் ஈடுபட்டார். இதற்கிடையே அ.தி.மு.க. வேட்பாளர்கள் பட்டியல், கூட்டணி கட்சிகளுக்கான தொகுதி பட்டியலை அ.தி.மு.க. பொதுச்செயலாளர் ஜெயலலிதா அதிரடியாக வெளியிட்டார். இதனால் அ.தி.மு.க. உடனான த.மா.கா.வின் கூட்டணி கனவு கலைந்தது.இதற்கிடையே தே.மு.தி.க–மக்கள் நல கூட்டணி தலைவர்கள் தங்கள் கூட்டணியில் இணையுமாறு ஜி.கே.வாசனுக்கு தொடர்ந்து அழைப்பு விடுத்து வந்தனர். இதை ஏற்று கூட்டணியில் சேருவதற்கு ஜி.கே.வாசனும் சம்மதம் தெரிவித்தார். நேற்று முன்தினம் கூட்டணியை உறுதிப்படுத்தும் நோக்கில் மக்கள் நல கூட்டணி தலைவர்கள் த.மா.கா. அலுவலகம் சென்றனர். அப்போது த.மா.கா.வின் மூத்த துணை தலைவர்கள் பீட்டர் அல்போன்ஸ், எஸ்.ஆர்.பாலசுப்பிரமணியம் உள்பட முக்கிய நிர்வாகிகள் பலர் பங்கேற்காமல் புறக்கணித்தனர்.அதிருப்தி
இந்த நிலையில் பீட்டர் அல்போன்ஸ் த.மா.கா.வில் இருந்து விலகி காங்கிரஸ் கட்சியில் சேர போவதாக கூறப்படுகிறது. இதே போன்று எஸ்.ஆர்.பாலசுப்பிரமணியம், முன்னாள் எம்.பி.க்கள் விஸ்வநாதன், ராணி, கார்வேந்தன் உள்பட முக்கிய நிர்வாகிகள் பலரும் ஜி.கே.வாசனின் முடிவுக்கு அதிருப்தி தெரிவித்துள்ளனர்.தே.மு.தி.க–மக்கள் நல கூட்டணி உடன் கூட்டணி அமைத்திருப்பதால் அதிருப்தி அடைந்துள்ள த.மா.கா.வின் முக்கிய நிர்வாகிகள் கட்சியில் இருந்து காங்கிரஸ் உள்ளிட்ட பல்வேறு கட்சிகளில் இணைய முடிவு செய்திருக்கின்றனர். இதனால் உள்கட்சி பூசலால் காங்கிரஸ் கட்சியில் இருந்து பிரிந்த த.மா.கா. உடையும் நிலை ஏற்பட்டுள்ளது.கொள்கை–ஜனநாயகத்துக்கு எதிரானது
இதுகுறித்து த.மா.கா. மூத்த துணை தலைவர் எஸ்.ஆர்.பாலசுப்பிரமணியம் நிருபர்களிடம் கூறுகையில், ‘‘கூட்டணி முடிவு ஜி.கே.வாசன் தன்னிச்சையாக எடுத்தது. இது கொள்கைக்கும், ஜனநாயகத்துக்கும் எதிரானது. இந்த முடிவினால் அதிருப்தியில் உள்ளேன். கூட்டணி குறித்த இந்த முடிவை நான் சற்றும் எதிர்பார்க்கவில்லை. நான் த.மா.கா.வில் தான் உள்ளேன். விரைவில் தமிழக முதல்–அமைச்சரும், அ.தி.மு.க. பொதுச்செயலாளருமான ஜெயலலிதாவை சந்திக்க உள்ளேன்’’ என்றார்.தாமதமான முடிவு
முன்னாள் எம்.பி. விஸ்வநாதன் கூறுகையில், ‘‘த.மா.கா.வை நாங்கள் காங்கிரஸ் கட்சியாகத்தான் பார்க்கிறோம். திராவிட இயக்கமாக பார்க்கவில்லை. காங்கிரசுக்கு குறியீடு என்றால் அது காமராஜர்தான். அவர்தான் ‘ரோல் மாடல்’. காமராஜர் ஆட்சி அமைப்போம் என்று கூறிய த.மா.கா. விஜயகாந்தை முதல்–அமைச்சர் வேட்பாளராக ஏற்றுக்கொள்வதில் துளி அளவும் உடன்பாடு இல்லை.கூட்டணி குறித்த ஜி.கே.வாசனின் தாமதமான முடிவு அதிர்ச்சி மற்றும் அதிருப்தியளிப்பதாக உள்ளது. ஆகவே கட்சியின் நிலைப்பாட்டில் உடன்பாடு இல்லை. காமராஜர் வழியில் ஆட்சி அமைத்திடுவோம் என்று கூறி தனித்து போட்டியிடுவதாக அறிவித்திருந்தால் கூட ஆதரவு தெரிவித்திருப்போம். உடன்பாடு இல்லாததால் வெளியேறுகிறேன். த.மா.கா.வில் உள்ள அதிருப்தியாளர்கள் ஒன்று கூடி ஓரிரு நாளில் நல்ல முடிவு எடுக்க உள்ளோம்’’ என்றார்.</description>
</news>
