<news>
<headline>அ.தி.மு.க.வை தொடர்ந்து தி.மு.க. சார்பில் போட்டியிட திருநங்கை ஆர்வம்</headline>
<description>
சென்னை,தமிழக அரசியலில், அ.தி.மு.க., தி.மு.க., உள்ளிட்ட அனைத்து கட்சிகளிலும் சட்டமன்ற தேர்தலில் போட்டியிடுவதற்கான விருப்ப மனு பெறப்பட்டு வேட்பாளர்கள் தேர்வு நடைபெற்று வருகிறது. இந்த நிலையில் தேர்தலில் போட்டியிடும் ஆர்வத்தில் சுதா என்ற திருநங்கை கடந்த சில தினங்களுக்கு முன் ராயப்பேட்டையில் உள்ள அ.தி.மு.க. கட்சி அலுவலகத்தில் விருப்பமனு தாக்கல் செய்தார். அவரது விருப்ப மனு அ.தி.மு.க.வில் பெற்றுக்கொள்ளப்பட்டது.இந்த நிலையில், தி.மு.க. சார்பில் தேர்தலில் போட்டியிட ரகசியா என்ற திருநங்கை மேள தாளத்துடன் நேற்று மாலை கோபாலபுரத்தில் தி.மு.க. தலைவர் கருணாநிதி மற்றும் பொருளாளர் மு.க.ஸ்டாலினை சந்தித்து விருப்பமனு அளித்தார்.பின்னர் அவர் நிருபர்களிடம் கூறியதாவது:–தி.மு.க. சார்பில் தேர்தலில் போட்டியிட நாங்கள் விரும்பினோம். கடந்த 10 நாட்களுக்கு முன் தி.மு.க. தலைவர் கருணாநிதியை சந்தித்து விருப்பம் தெரிவித்தோம். விருப்ப மனு பெறும் நாள் முடிவடைந்து விட்டதால் சிறப்பு ஒதுக்கீட்டின் படி எனது விருப்ப மனுவை பெற்றுக்கொள்வதாக தெரிவித்தார்.அதன் பிறகு, யார் தேர்தலில் போட்டியிடுவது என எங்களுக்குள் தேர்வு செய்வதற்கு இந்த 10 நாட்கள் ஆனது. தற்போது என்னை தேர்வு செய்துள்ளதால், இன்று வந்து விருப்பமனு அளித்துள்ளோம். எந்த தொகுதியில் போட்டியிட கூறினாலும் அந்த தொகுதியில் நின்று வெற்றி பெறுவேன்.  இவ்வாறு அவர் கூறினார்.</description>
</news>
