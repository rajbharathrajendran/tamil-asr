<news>
<headline>த.மா.கா. யாருடன் கூட்டணி: ஜி.கே.வாசன் மவுனம் கலைவது எப்போது?</headline>
<description>
சென்னை, 
த.மா.கா. யாருடன் கூட்டணி அமைக்கப்போகிறது, ஜி.கே.வாசனின் மவுனம் கலைவது எப்போது? என்ற எதிர்பார்ப்பில் கட்சி தொண்டர்கள் உள்ளனர்.
அ.தி.மு.க. நிலைப்பாடு
தமிழக சட்டசபை தேர்தல் மே மாதம் 16-ந் தேதி நடக்கிறது. தமிழகத்தில் உள்ள கட்சிகள் ஒவ்வொன்றும் கூட்டணி அமைப்பதிலும், வேட்பாளர்கள் தேர்விலும் மும்முரமாக ஈடுபட்டுள்ளன. தற்போதைய சூழ்நிலையில் தமிழக சட்டசபையில் 5 முனை போட்டி நிலவுகிறது. 
இதில் அ.தி.மு.க தலைமையில் ஒரு அணியும், தி.மு.க, தலைமையில் ஒரு அணியும், விஜயகாந்த் தலைமையில் மக்கள் நலக்கூட்டணியும், பா.ம.க. மற்றும் பா.ஜனதா கட்சிகள் தனியாகவும் களத்தில் உள்ளன. இதில் ஜி.கே.வாசன் தலைமையிலான தமிழ் மாநில காங்கிரஸ் கட்சி யாருடன் கூட்டு சேரும் என்பது புரியாத புதிராக உள்ளது. 
வெற்றிக் கூட்டணி?
த.மா.கா. தொடங்கிய நாளில் இருந்து, அ.தி.மு.க.வுக்கு ஆதரவு என்ற நிலைப்பாட்டையே மறைமுகமாக எடுத்துவருகிறது. எனவே அந்த கட்சி அ.தி.மு.க.வுடன் கூட்டணி சேரும் என்றே எதிர்பார்க்கப்பட்டது. ஜி.கே.வாசன் வெற்றி கூட்டணியில் இடம்பெறுவோம் என்று கூறிவருகிறார். அனைத்து கூட்டணிகளும் தாங்கள் தான் வெற்றிக் கூட்டணி என்று கூறிவருகின்றன.
த.மா.கா. யாருடன் கூட்டணி என்பதை மார்ச் 2-வது வாரத்தில் அறிவிப்பேன் என்றார், ஆனால் அறிவிக்கவில்லை. இப்படியே தள்ளிக் கொண்டு சென்று, தற்போது அடுத்த மாத தொடக்கத்தில் அறிவிக்கப்படும் என்று ஜி.கே.வாசன் கூறியுள்ளார். இதனால் த.மா.கா. தொண்டர்கள் கூட்டணி தொடர்பான எதிர்பார்ப்பில் உள்ளனர்.
35 தொகுதிகள் வேண்டும்
இதுகுறித்து அந்த கட்சியின் மூத்த நிர்வாகி ஒருவர் கூறியதாவது:-
இப்போது எங்கள் கட்சி தொடங்கிய பின்னர் சந்திக்கும் முதல் தேர்தல் இது. எனவே பெரிய கட்சியான அ.தி.மு.க.வுடன் இணைந்து அதிக எம்.எல்.ஏ.க்களை பெற திட்டமிட்டோம். அதற்காக அ.தி.மு.க.வுடன் பேச்சுவார்த்தை நடத்தினோம். நாங்கள் அவர்களிடம் 35 தொகுதிகள் கேட்டோம். ஆனால் ஒற்றை இலக்கத்தில் தான் தொகுதிகள் தரமுடியும் என்றும், இரட்டை இலை சின்னத்தில் தான் போட்டியிட வேண்டும் என்றும் நிபந்தனை விதிக்கின்றனர். இதனால் என்ன செய்வது என்று தெரியாமல் தவித்து வருகிறோம். 
அதேநேரத்தில் கட்சியில் உள்ள 2-ம் கட்ட தலைவர்கள், தி.மு.க.வில் சேரலாம் என்ற எண்ணத்தில் அவர்களுடன் பேச்சுவார்த்தை நடத்தினர். ஆனால் அங்கும் குறைந்த தொகுதிகளே தருவதாக கூறுகின்றனர். அங்கு இணைவதில் எங்களுக்கு உள்ள மிகப்பெரிய பிரச்சினை, யாரை எதிர்த்து கட்சி தொடங்கினோமோ மீண்டும் அவர்களுடன் சேர்ந்து தேர்தல் பணி என்பது எங்களுக்கு கடினமான ஒன்று தான். 
மவுனம் கவலை அளிக்கிறது
அதேபோல் மக்கள் நல கூட்டணியிலும் எங்களுடன் பேச்சுவார்த்தை நடத்தினர். தற்போதைய சூழ்நிலையில் அவர்கள் தே.மு.தி.க.விற்கு ஒதுக்கப்பட்ட 124 இடங்களில் வேண்டுமானால், நீங்கள் தொகுதியை கேட்டு பெற்றுக் கொள்ளுங்கள். மக்கள் நல கூட்டணிக்கு ஒதுக்கப்பட்ட 110 இடங்களில் நாங்கள் தர முடியாது என்று கூறுகின்றனர். 
இப்படி ஒவ்வொரு இடத்திலும் எங்களுக்கு பிரச்சினைகள் உள்ளன. ஜி.கே.வாசன் கூட்டணி குறித்த அறிவிப்பை வெளியிடாமல் மவுனம் காத்து வருவது எங்களுக்கும், கட்சி தொண்டர்களுக்கும் கவலையை ஏற்படுத்தி உள்ளது. இன்னும் காலதாமதம் செய்தால், எங்கள் நிலை சற்று கஷ்டம் தான் என்றனர்.
இன்று (செவ்வாய்க்கிழமை) நடைபெற இருக்கும் பத்திரிகையாளர் சந்திப்பிலும் ஜி.கே.வாசன் இறுதியான முடிவை அறிவிக்க வாய்ப்பில்லை என்று அரசியல் வட்டாரங்கள் தெரிவிக்கின்றன.</description>
</news>
