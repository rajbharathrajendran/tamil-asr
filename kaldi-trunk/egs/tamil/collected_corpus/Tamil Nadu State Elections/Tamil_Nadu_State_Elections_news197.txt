<news>
<headline>‘கூட்டணி முடிவை அடுத்த மாதம் அறிவிப்பேன்’ த.மா.கா. சின்னம் ‘தென்னந்தோப்பு’ ஜி.கே.வாசன் பேட்டி</headline>
<description>
சென்னை, 
த.மா.கா.விற்கு 4 தென்னை மரங்கள் அடங்கிய தென்னந்தோப்பு சின்னம் ஒதுக்கப்பட்டுள்ளதாக ஜி.கே.வாசன் கூறினார். 
த.மா.கா கட்சிக்கு சின்னம்
இந்திய தேர்தல் ஆணையம், தமிழ் மாநில காங்கிரஸ் கட்சிக்கு (த.மா.கா) தென்னந்தோப்பு சின்னத்தை ஒதுக்கீடு செய்துள்ளது. இதற்கான அறிமுக கூட்டம் தேனாம்பேட்டையில் உள்ள த.மா.கா. கட்சி தலைமை அலுவலகத்தில் நேற்று நடந்தது. தென்னந்தோப்பு சின்னத்தை கட்சி தலைவர் ஜி.கே.வாசன் அறிமுகப்படுத்தினார். 
கட்சியின் மூத்த தலைவர்கள் ஞானதேசிகன், எஸ்.ஆர்.பாலசுப்பிரமணியன், பீட்டர் அல்போன்ஸ், ஞானசேகரன் உள்பட பலர் உடனிருந்தனர். கட்சி தொண்டர்களுக்கு தென்னந்தோப்பு சின்னம் அடங்கிய போஸ்டர் மற்றும் இனிப்புகள் வழங்கப்பட்டன. 
தென்னந்தோப்பு சின்னம் ஒதுக்கீடு
பின்னர் ஜி.கே.வாசன் நிருபர்களுக்கு பேட்டி அளித்தார். அப்போது அவர் கூறியதாவது:-
சட்டசபை தேர்தலில் த.மா.கா. சார்பில் போட்டியிடும் வேட்பாளர்களுக்கு, 4 தென்னை மரங்கள் அடங்கிய தென்னந்தோப்பு சின்னத்தை தேர்தல் ஆணையம் ஒதுக்கீடு செய்துள்ளது. இது த.மா.கா.வின் வெற்றி சின்னமாக அமையும். கடந்த 2002-ம் ஆண்டு த.மா.கா. இந்திய தேசிய காங்கிரஸ் கட்சியுடன் இணைந்த போது, த.மா.கா.வின் சின்னமான சைக்கிள் சின்னத்தையும், கட்சியின் அங்கீகாரத்தையும் தேர்தல் ஆணையம் அப்போது ரத்து செய்தது.
தற்போது ஆந்திர மாநிலத்தில் தெலுங்கு தேசம் கட்சிக்கும், உத்தரபிரதேச மாநிலம் சமாஜ்வாடி கட்சிக்கும் சைக்கிள் சின்னம் உள்ளது. அதேபோல் ஒற்றை தென்னை மரம் சின்னமும் வேறு மாநிலத்தில் வேறு கட்சிக்கு ஒதுக்கப்பட்டு உள்ளது. இதனால் த.மா.கா.விற்கு 4 தென்னைமரங்கள் அடங்கிய தென்னந்தோப்பு சின்னத்தை கேட்டு விண்ணப்பித்திருந்தோம். அதன்படி தேர்தல் ஆணையம் ஒதுக்கி உள்ளது. இதுவே த.மா.கா. சார்பில் போட்டியிடும் வேட்பாளர்களின் வெற்றி சின்னமாகும். 
சிலைகளுக்கு பாதுகாப்பு
எங்கள் கட்சியின் மூவர்ண கொடியில் இந்த சின்னம் இடம் பெறாது. அதில் காமராஜர் மற்றும் மூப்பனார் படங்கள் மட்டுமே தொடரும். நாளை(வியாழக்கிழமை) அஷ்டமி மற்றும் 1-ந்தேதி நவமி வருவதால் வரும் 2-ந்தேதி முதல் 15-ந்தேதி வரை தமிழகத்தில் உள்ள அனைத்து பகுதிகளுக்கு கட்சி தலைவர்கள் மற்றும் தொண்டர்கள் சென்று கட்சியின் சின்னத்தை பிரபலப்படுத்தும் பணியில் ஈடுபடுவார்கள். 
மறைந்த தலைவர்களின் சிலைகளுக்கு பாதுகாப்பு அளிக்க வேண்டும். குறிப்பாக சமீபத்தில் கள்ளக்குறிச்சியில் ஏற்பட்ட சம்பவம் தொடர கூடாது. சமூக விரோதிகளுக்கு தேர்தலை குலைப்பதற்கு வழிவகுத்துவிடும் என்பதால் தேர்தல் ஆணையம் முன்னெச்சரிக்கை நடவடிக்கை எடுக்க வேண்டும்.
இவ்வாறு அவர் கூறினார்.
கூட்டணி இறுதி செய்யவில்லை
பின்னர் நிருபர்கள் கேட்ட கேள்விகளுக்கு அவர் அளித்த பதில்கள் பின்வருமாறு:-
கேள்வி:- தி.மு.க. கூட்டணியில் த.மா.கா. இணைவதற்காக பேச்சுவார்த்தை நடத்தப்பட்டு வருகிறதா?
பதில்:- தேர்தலுக்கு கால அவகாசம் அதிகமாகவே உள்ளது. எல்லா கட்சிகளும் அவர்களுக்கு தகுந்தவாறு வியூகங்களை வகுத்து வருகின்றனர். சில கட்சிகள் கூட்டணி அமைத்து கொண்டாலும், தொகுதி பங்கீடு குறித்து பேசவும் இல்லை. இறுதி நிலைப்பாட்டை எடுக்கவும் இல்லை. இது ஒன்றும் 10-ம் வகுப்பு, பிளஸ்-2 பரீட்சை தேர்வு அறை இல்லை. 10 மணிக்கு மேல் வந்தால் உள்ளே அனுமதிக்க மாட்டோம் என்று கூறுவதற்கு. அனைத்து கட்சிகளுக்கும் தேவையான நாட்களை தேர்தல் ஆணையம் வழங்கி உள்ளது.
அ.தி.மு.க. நிலைப்பாடு
கேள்வி:- கட்சி தொடங்கிய நாளில் இருந்தே அ.தி.மு.க. நிலைப்பாட்டில் இருக்கும் நீங்கள் எத்தனை இடங்களில் போட்டியிட விருப்பம் தெரிவித்து உள்ளீர்கள்?
பதில்:- த.மா.கா. அனைவரிடமும் கலந்து பேசி, பொறுமையோடு முடிவுகளை எடுக்கும் கட்சி. தேர்தலுக்கு முன்பாக அதிகார பூர்வமான முடிவுகளை எடுத்து, அதிகாரபூர்வமாக பத்திரிகையாளர்களை அழைத்து முடிவுகளை அறிவிப்போம். 
கேள்வி:- மக்கள்நல கூட்டணி அழைப்பு விடுத்து வருகிறதே? அவர்களுடைய கோரிக்கை பரிசீலிக்கப்படுமா?
பதில்:- நான் ஏற்கனவே கூறிவிட்டேன். தேர்தலுக்கு போதிய அவகாசத்தை தேர்தல் ஆணையம் அளித்து உள்ளது. கூட்டணி அறிவித்த பிறகு, தொகுதி பங்கீடு குறித்து அறிவிக்கப்படும். தற்போது வரை இறுதி செய்யப்படவில்லை.
தி.மு.க. கூட்டணி
கேள்வி:- தி.மு.க. கூட்டணியில் காங்கிரஸ் கட்சி இருப்பதால், உங்களுக்கு அவர்களுடன் கூட்டணி சேருவதில் ஆர்வம் இல்லையா?
பதில்:- த.மா.கா. ஒரு பிராந்திய கட்சி, காங்கிரஸ் கட்சி ஒரு தேசிய கட்சி. அவர்களைவிட்டு நாங்கள் வெகு தொலைவுக்கு வந்துவிட்டோம்.
கேள்வி:- எந்த கட்சியுடன் கூட்டணி அமைப்பது தொடர்பாக த.மா.கா பேச்சுவார்த்தை நடத்தி வருகிறது? இம்மாத இறுதியில் கூட்டணி முடிவை அறிவிப்பதாக அறிவித்திருந்தீர்களே?
பதில்:- தமிழகத்தில் வறுமை கோட்டுக்கு கீழ் வாழ்ந்து வருபவர்களின் வாழ்க்கை தரம் உயர வேண்டும். எனவே தமிழ்நாட்டின் நலன், தமிழக மக்களின் நலன் கருதியே எங்கள் கூட்டணி முடிவு இருக்கும். தேர்தல் களநிலவரத்திற்கு ஏற்றார் போல் நாங்கள் முடிவு எடுப்போம். அடுத்த மாதம் (ஏப்ரல்) கூட்டணி முடிவை அறிவிப்பதாக ஏற்கனவே அறிவித்து விட்டேனே. எனவே யூகங்களுக்கு எல்லாம் தற்போது பதில் தர இயலவில்லை. கூட்டணி தேர்வு செய்வதில் முறையாகவும், தெளிவாகவும் நடவடிக்கை எடுப்பேன். 
சகஜமான ஒன்று தான்
கேள்வி:- தமிழக நலன் கருதி, மத்திய மின்சார துறை மந்திரி பியூஷ் கோயல், தமிழக முதல்-அமைச்சரை சந்திப்பதற்கு அனுமதி மறுக்கப்பட்டுள்ளதே?
பதில்:- தேர்தல் காலங்களில் இதுமாதிரி கட்சிகள் ஒன்றுக்கு ஒன்று புகார்களை தெரிவிப்பது சகஜமான ஒன்று தான். அதுபற்றி அந்தந்த கட்சிகளின் செய்தி தொடர்பாளர்கள் தான் உண்மை நிலையை விளக்க வேண்டும்.
இவ்வாறு அவர் பதில் அளித்தார்.</description>
</news>
