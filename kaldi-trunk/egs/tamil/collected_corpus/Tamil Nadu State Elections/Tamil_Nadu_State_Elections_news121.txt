<news>
<headline>தமிழக சட்டசபை தேர்தல்: கருணாநிதி பிரசாரம் எப்போது? மு.க.ஸ்டாலின் பதில்</headline>
<description>
சென்னை,
தமிழக சட்டசபை தேர்தலையொட்டி தி.மு.க. தலைவர் கருணாநிதி எப்போது பிரசாரம் தொடங்குவார்? என்பதற்கு மு.க.ஸ்டாலின் பதில் அளித்துள்ளார்.பேச்சுவார்த்தை
தி.மு.க. பொருளாளர் மு.க.ஸ்டாலின் உள்பட தி.மு.க. தொகுதி பங்கீட்டு குழுவினருடன் காங்கிரஸ் மற்றும் மனிதநேய மக்கள் கட்சியினர் நேற்று தொகுதி பங்கீடு தொடர்பான பேச்சுவார்த்தை நடத்தினர். 2 கட்சிகளுக்கும் ஒதுக்கீடு செய்யப்படும் தொகுதிகள் குறித்து எதுவும் அறிவிக்கப்படவில்லை.பேச்சுவார்த்தைக்கு பின்னர் மு.க.ஸ்டாலின் நிருபர்களுக்கு பேட்டியளித்தார். அப்போது அவர் கூறியதாவது:–விருப்பமுள்ள தொகுதிகள்
காங்கிரஸ் தொகுதி பங்கீட்டு குழுவினருடன் இன்றைய தினம் (நேற்று) ஆலோசனை நடத்தி இருக்கிறோம். மிக நல்ல முறையில் இந்த பேச்சுவார்த்தை நடந்து முடிந்திருக்கிறது.அதேபோல மனிதநேய மக்கள் கட்சிக்கு ஒதுக்கப்பட உள்ள தொகுதிகள் குறித்தும் பேசி இருக்கிறோம். அவர்களுக்கு விருப்பமுள்ள தொகுதிகள் குறித்து எங்களிடம் பேசி இருக்கிறார்கள்.காங்கிரஸ் மற்றும் மனிதநேய மக்கள் கட்சிகளுக்கு ஒதுக்கப்பட உள்ள தொகுதிகள் எவை? என்பது நாளை அல்லது நாளை மறுநாள் உறுதி செய்யப்படும் என்று எதிர்பார்க்கிறோம்.  இவ்வாறு மு.க.ஸ்டாலின் கூறினார்.கருணாநிதி பிரசாரம்
பின்னர் அவரிடம், ‘‘தி.மு.க. தலைவர் கருணாநிதி எப்போது பிரசாரம் மேற்கொள்வார்?’’ என்று நிருபர்கள் கேட்டதற்கு, ‘‘தொகுதி உடன்பாடு முடிந்த உடன், வேட்பாளர் பட்டியல் அறிவிக்கப்பட்ட பிறகு தி.மு.க. தலைவர் கருணாநிதி பிரசாரம் தொடங்குவார்’’ என்று மு.க.ஸ்டாலின் பதில் அளித்தார்.மனிதநேய மக்கள் கட்சி தலைவர் ஜவாஹிருல்லா கூறும்போது, ‘‘பேச்சுவார்த்தை மிகவும் சுமுகமாக முடிந்து உள்ளது. தி.மு.க. தொகுதி பங்கீட்டு குழுவினரிடம் எங்கள் விருப்பங்களை தெரிவித்து இருக்கிறோம். அடுத்தகட்ட பேச்சுவார்த்தையில் தொகுதிகள் எவை? என்பது உறுதியாகும். மற்றபடி இப்போது எதுவும் சொல்லமுடியாது’’ என்றார்.</description>
</news>
