<news>
<headline>கருணாநிதி வீடு முன்பு தி.மு.க.வினர் முற்றுகை</headline>
<description>
சென்னை,பாளையங்கோட்டை, விருத்தாசலம் தி.மு.க. வேட்பாளர்களை மாற்றக்கோரி கோபாலபுரத்தில் உள்ள கருணாநிதி வீட்டு முன்பு தி.மு.க.வினர் போராட்டத்தில் ஈடுபட்டனர்.எதிர்ப்புதமிழக சட்டசபை தேர்தலில் தி.மு.க. 173 தொகுதிகளிலும், தி.மு.க.வின் கூட்டணி கட்சிகள் 61 தொகுதிகளிலும் போட்டியிடுகின்றன. தி.மு.க. போட்டியிடும் தொகுதிகளுக்கான வேட்பாளர் பட்டியல் கடந்த புதன்கிழமையன்று வெளியிடப்பட்டது.இதில் நெல்லை மாவட்டத்தில் உள்ள பாளையங்கோட்டை தொகுதியின் வேட்பாளராக முன்னாள் அமைச்சர் டி.பி.எம்.மைதீன்கான் அறிவிக்கப்பட்டார். இதற்கு பாளையங்கோட்டை நகர தி.மு.க.வினர் கடும் எதிர்ப்பு தெரிவித்தனர்.போராட்டம்இந்த நிலையில் பாளையங்கோட்டையை சேர்ந்த தி.மு.க. நிர்வாகிகள், பிரதிநிதிகள் நேற்று சென்னை கோபாலபுரத்தில் உள்ள தி.மு.க. தலைவர் கருணாநிதியின் இல்லத்தின் முன்பு வந்து போராட்டத்தில் ஈடுபட்டனர்.பாளையங்கோட்டை தி.மு.க. அவைத்தலைவர் வேலு தலைமையில் நடைபெற்ற இந்த போராட்டத்தில், வேட்பாளரை மாற்றம் செய்யக்கோரி கோஷம் எழுப்பப்பட்டது. இதில் 200-க்கும் மேற்பட்டோர் பங்கேற்றனர்.தொகுதிக்கு எதுவும் செய்யவில்லைபோராட்டத்தில் பங்கேற்றவர்களில் சிலர் கூறுகையில், “ஏற்கனவே 3 முறை எம்.எல்.ஏ. ஆக இருந்த டி.பி.எம்.மைதீன்கான் தொகுதி மக்களுக்கு எதுவும் செய்யவில்லை. கட்சிக்காரர்களையும் மதிப்பதில்லை. மீண்டும் அவரையே நிறுத்துவதால் தொகுதி மக்களிடம் வாக்கு கேட்டு செல்ல முடியாத நிலை ஏற்பட்டுள்ளது. ஆகவே அவரை மாற்றிவிட்டு வேறு யாரையாவது வேட்பாளராக நிறுத்தவேண்டும் என்று கோரிக்கை வைக்க வந்தோம். டி.பி.எம்.மைதீன்கான் தவிர தி.மு.க. தலைமை கழகம் வேறு யாரை வேட்பாளராக நிறுத்தினாலும், அவரின் வெற்றிக்கு நாங்கள் முழுவீச்சில் பாடுபடுவோம்” என்றனர்.கோரிக்கை மனுஇதையடுத்து பாளையங்கோட்டை அவைத்தலைவர் வேலு தலைமையில் தி.மு.க. நிர்வாகிகள் கருணாநிதியை சந்திக்க சென்றனர். அப்போது அவர்களால் கருணாநிதியை சந்திக்கமுடியவில்லை. மாலையில் வருமாறு அறிவுறுத்தப்பட்டனர்.இதையடுத்து மாலையில் கருணாநிதியை சந்தித்து, தி.மு.க. வேட்பாளர் டி.பி.எம்.மைதீன்கானை மாற்றக்கோரி பாளையங்கோட்டை தி.மு.க. பிரதிநிதிகள், வட்ட செயலாளர்கள் கையெழுத்து போட்ட கோரிக்கை மனுவை கொடுத்தனர்.இரவில் முற்றுகைஇதேபோல் விருத்தாசலம் தொகுதி தி.மு.க. வேட்பாளராக அறிவிக்கப்பட்ட தங்க.ஆனந்தனை மாற்றக்கோரியும், முன்னாள் எம்.எல்.ஏ. குழந்தை தமிழரசனை அந்த தொகுதிக்கு வேட்பாளராக நிறுத்தவேண்டும் என்பதை வலியுறுத்தியும் சென்னை கோபாலபுரத்தில் உள்ள தி.மு.க. தலைவர் கருணாநிதி இல்லம் முன்பு நேற்று இரவு முற்றுகை போராட்டம் நடந்தது.இதில் தி.மு.க., தி.மு.க.வின் கூட்டணி கட்சிகளான காங்கிரஸ், பெருந்தலைவர் மக்கள் கட்சி, இந்திய யூனியன் முஸ்லிம் லீக் உள்ளிட்ட பல்வேறு கட்சிகளை சேர்ந்த 100-க்கும் மேற்பட்டோர் கலந்துகொண்டனர். இதனால் பரபரப்பு ஏற்பட்டது.மாற்றவேண்டும்இதுகுறித்து போராட்டத்தில் ஈடுபட்டவர்கள் கூறும்போது, “தி.மு.க. சார்பில் வேட்பாளராக அறிவிக்கப்பட்டுள்ள தங்க.ஆனந்தன் தொகுதிக்கு அப்பாற்பட்டவர். மேலும் செல்வாக்கு குறைந்தவர். இதனால் வெற்றி வாய்ப்பு மிகவும் குறைவு. ஆகையால் வெற்றி வாய்ப்பு மற்றும் பொதுமக்களிடம் செல்வாக்கு உள்ள குழந்தை தமிழரசனை வேட்பாளராக அறிவிக்கவேண்டும். இதுதொடர்பாக எங்களது கோரிக்கை அடங்கிய மனுவினை கருணாநிதியின் பார்வைக்கு கொடுத்துள்ளோம்” என்றனர்.</description>
</news>
