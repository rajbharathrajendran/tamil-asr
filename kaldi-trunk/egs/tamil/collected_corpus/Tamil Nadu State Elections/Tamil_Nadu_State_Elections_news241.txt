<news>
<headline>பா.ஜனதா தேர்தல் அறிக்கை விரைவில் வெளியீடு; மத்திய மந்திரி பொன்.ராதாகிருஷ்ணன் தகவல்</headline>
<description>
சென்னை,பா.ஜனதா தேர்தல் அறிக்கை விரைவில் வெளியிடப்படும் என்று மத்திய மந்திரி பொன்.ராதாகிருஷ்ணன் தெரிவித்தார்.தேர்தல் நிலவரம்
டெல்லியில் அகில இந்திய பா.ஜனதா கட்சியின் செயற்குழு கூட்டம் நேற்று முன்தினமும், நேற்றும் நடந்தது. இந்த கூட்டத்தில் தமிழகம், கேரளா, அசாம், புதுச்சேரி, மேற்கு வங்காளம் உள்பட 5 மாநில தேர்தல் நிலவரம் மற்றும் கூட்டணி விஷயங்கள் குறித்து விரிவாக விவாதிக்கப்பட்டது.அதில் தமிழக பா.ஜனதா மாநில நிர்வாகிகள் அனைவரும் கலந்து கொண்டனர். அவர்கள் தமிழக தேர்தலில் பா.ஜனதாவின் நிலை குறித்த கருத்துகளை எடுத்துரைத்தனர். இந்த நிலையில் முதல் நாள் (19–ந் தேதி) கூட்டத்தில் கலந்து கொண்ட மத்திய மந்திரி பொன்.ராதாகிருஷ்ணன், நேற்றைய கூட்டத்தில் பங்கேற்காமல் திடீரென்று சென்னை திரும்பினார்.பட்டியல் தயார்
இங்கு தியாகராயநகரில் உள்ள கட்சி தலைமை அலுவலகத்தில் கட்சியினர் சிலருடன் பொன்.ராதாகிருஷ்ணன் ஆலோசனை நடத்தினார். பின்னர் அவர் நிருபர்களுக்கு பேட்டி அளித்தார்.அப்போது அவர் கூறியதாவது:–பா.ஜனதா கட்சியின் சார்பில் போட்டியிட விருப்பம் தெரிவித்தவர்களிடம் நேர்காணல் நடத்தப்பட்டு, 234 தொகுதிகளுக்கும் வேட்பாளர்கள் பட்டியல் தயாரிக்கப்பட்டு உள்ளது. தற்போது இந்த பட்டியலை டெல்லியில் உள்ள மத்திய குழுவுக்கு அனுப்பி வைத்துள்ளோம். அவர்கள் இதனை பரிசீலனை செய்வார்கள்.விஜயகாந்த் கூட்டணி
பா.ஜனதா கட்சியின் தேர்தல் அறிக்கையும் தயாரிக்கப்பட்டு உள்ளது. இந்த அறிக்கை விரைவில் வெளியிடப்படும். நான் ஏற்கனவே அனைத்து அரசியல் கட்சிகளுக்கும் ஒரு கோரிக்கை வைத்திருக்கிறேன். அதனை மீண்டும் வலியுறுத்துகிறேன். பயங்கரவாத இயக்கத்தை சேர்ந்தவர்களுக்கு தேர்தலில் போட்டியிட எந்த காரணத்தை கொண்டு வாய்ப்பு அளிக்கக்கூடாது.  இவ்வாறு அவர் கூறினார்.
தொடர்ந்து அவரிடம் நிருபர்கள், விஜயகாந்த் கட்சியுடன் கூட்டணி பேச்சுவார்த்தை நடக்கிறதா? என்று கேட்டனர். அதற்கு அவர், ‘‘நான் எந்த பேச்சுவார்த்தையிலும் ஈடுபடவில்லை. வேறு யாரும் பேசுகிறார்களா? என்று எனக்கு தெரியாது’’ என்றார்.</description>
</news>
