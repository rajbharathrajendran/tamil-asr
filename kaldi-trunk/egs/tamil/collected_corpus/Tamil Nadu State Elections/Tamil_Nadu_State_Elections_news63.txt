<news>
<headline>தே.மு.தி.க. அதிருப்தி நிர்வாகிகள் கூட்டம்:  ‘மக்கள் தே.மு.தி.க.’ இயக்கம் உதயமானது அழைப்பு வந்தால் தி.மு.க. கூட்டணியில் இணைந்து போட்டியிட முடிவு</headline>
<description>
சென்னை,சென்னையில் நடந்த தே.மு.தி.க. அதிருப்தி நிர்வாகிகள் கூட்டத்தில், ‘மக்கள் தே.மு.தி.க.’ எனும் புதிய இயக்கம் உதயமானது. அழைப்பு வந்தால் தி.மு.க. கூட்டணியில் இணைந்து போட்டியிட முடிவு செய்யப்பட்டு உள்ளது.அதிருப்தி நிர்வாகிகள்
தமிழக சட்டசபை தேர்தலில் தனித்து போட்டி என்று சென்னை மகளிர் மாநாட்டில் அறிவித்த தே.மு.தி.க. தலைவர் விஜயகாந்த், கடந்த மாதம் 23–ந் தேதி மக்கள் நல கூட்டணியோடு கைகோர்த்தார். விஜயகாந்தை முதல்–அமைச்சர் வேட்பாளராக முன்னிறுத்தி, தே.மு.தி.க–மக்கள்நல கூட்டணி உருவானது.ஆனால் மக்கள் நல கூட்டணியில் தே.மு.தி.க. இணைந்ததால், அதிருப்தியடைந்த எம்.எல்.ஏ.க்கள் சந்திரகுமார், எஸ்.ஆர்.பார்த்திபன், சி.எச்.சேகர், துணை செயலாளர் தேனி முருகேசன், வேலூர் மத்திய மாவட்ட செயலாளர் விஸ்வநாதன், திருவண்ணாமலை மாவட்ட செயலாளர் என்.கார்த்திகேயன், விழுப்புரம் மாவட்ட பொறுப்பாளர் செஞ்சி சிவா, உயர்மட்ட குழு உறுப்பினர் வீரப்பன், ஈரோடு மாவட்ட செயலாளர்கள் இமயம் சிவக்குமார், பி.செந்தில்குமார் ஆகியோர் திடீரென்று விஜயகாந்துக்கு எதிராக போர்க்கொடி உயர்த்தினர்.போட்டி பொதுக்குழு கூட்டம்
இதனைத் தொடர்ந்து 3 எம்.எல்.ஏ.க்கள் உள்பட 10 பேரையும் தே.மு.தி.க.வின் அடிப்படை உறுப்பினர் பதவியில் இருந்து விஜயகாந்த் நீக்கி உத்தரவிட்டார். ‘தமிழகத்தில் அ.தி.மு.க. ஆட்சியை அகற்றுவதே எங்கள் நோக்கம்’ என்று முழக்கமிட்டு வந்த தே.மு.தி.க. அதிருப்தி நிர்வாகிகள் விரைவில் புதிய கட்சி தொடங்கலாம் என்று அரசியல் வட்டாரத்தில் பரபரப்பாக பேசப்பட்டது.இந்த நிலையில் சென்னை கோயம்பேட்டில் உள்ள தே.மு.தி.க. தலைமை அலுவலகத்தில் விஜயகாந்த் தலைமையில் செயற்குழு கூட்டம் நடந்தது. அதே நேரத்தில் சந்திரகுமார் தலைமையில் தே.மு.தி.க. அதிருப்தி நிர்வாகிகள் கலந்தாய்வு கூட்டம் சென்னை தியாகராயநகரில் உள்ள ஒரு திருமண மண்டபத்தில் நடந்தது. போட்டி பொதுக்குழு கூட்டத்தில் பல்வேறு மாவட்டங்களை சேர்ந்த தே.மு.தி.க. நிர்வாகிகள் ஏராளமானோர் கலந்து கொண்டனர்.உட்கட்சி விவகாரம்
இந்த கலந்தாய்வு கூட்டத்தில் வந்த அனைவரிடத்திலும் அடுத்தகட்ட நிலைப்பாடு குறித்து விவாதிக்கப்பட்டது. பின்னர் அனைவரது எதிர்பார்ப்புக்கு மத்தியிலும் ‘மக்கள் தே.மு.தி.க.’ எனும் புதிய இயக்கத்தினை சந்திரகுமார் எம்.எல்.ஏ. அறிமுகப்படுத்தினார். இதனைத் தொடர்ந்து 5 தீர்மானங்கள் நிறைவேற்றப்பட்டன. அதன் விவரம் வருமாறு:–* 3 எம்.எல்.ஏ.க்கள் உள்பட 10 பேரையும் தே.மு.தி.க.வில் இருந்து நீக்கியது, ஒட்டுமொத்த தே.மு.தி.க. தொண்டர்களுக்கும் அதிர்ச்சியை அளித்துள்ளது.* தே.மு.தி.க. உட்கட்சி விவகாரங்களில் வைகோ தலையிட கூடாது.* நீக்கப்பட்ட 10 பேருக்கும், முழு ஆதரவையும் ஒத்துழைப்பையும் தே.மு.தி.க. மாநில–மாவட்ட நிர்வாகிகள் தரவேண்டும்.* அ.தி.மு.க.வுக்கு மறைமுகமாக உதவி செய்து வாக்குகள் பிரிக்கும் வைகோவின் எண்ணத்தினை தமிழக மக்கள் முறியடிக்க வேண்டும்.* தமிழக மக்கள் விரும்பும் ஆட்சி மாற்றத்தை கொண்டு வரவும், அதற்கு தமிழக மக்களையும், தே.மு.தி.க. நிர்வாகிகள்–தொண்டர்களை ஒருங்கிணைத்து செயல்பட ‘மக்கள் தே.மு.தி.க.’ இயக்கம் பாடுபடும்.  இவ்வாறு தீர்மானங்கள் நிறைவேற்றப்பட்டன.வயிறு எரிகிறது
பின்னர் சந்திரகுமார் நிருபர்களிடம் கூறியதாவது:–அ.தி.மு.க. அரசை அகற்றவேண்டும் என்பதே எங்கள் லட்சியம். எனவே தே.மு.தி.க–தி.மு.க. கூட்டணி உருவாக ஆசைப்பட்டோம். ஆனால் நாங்கள் பணம் வாங்கிக்கொண்டுள்ளோம் என்று வைகோ கூறுவது அபாண்டமானது. நாங்கள் 10 பேரும் இங்கு ஒரு சத்தியம் செய்கிறோம். எங்கள் தாய்–தந்தை, குடும்பத்தினர் ஆணையாக ‘நாங்கள் யாரிடமும் பணம் வாங்கவில்லை’ என்று சத்தியம் செய்கிறோம். இந்த சத்தியத்தை வைகோ செய்ய தயாரா?கட்டிக்காத்து வளர்த்த கோயம்பேடு தலைமை அலுவலகம் இப்போது கலை இழந்து நிற்பதை பார்க்கும்போது வயிறு எரிகிறது. எனவே தான் இனியும் தாமதிக்காமல் மக்கள் தே.மு.தி.க. எனும் இயக்கத்தை ஆரம்பித்து உள்ளோம். அ.தி.மு.க. ஆட்சியை அகற்றுவதும், தே.மு.தி.க.வில் இருந்து அதிருப்தியடைந்து வரும் நிர்வாகிகளுக்கு புகலிடமாகவும் எங்கள் இயக்கம் இருக்கும்.  இவ்வாறு அவர் கூறினார்.அழைப்பு வந்தால் தி.மு.க.வுடன் கூட்டணி
இதனைத் தொடர்ந்து நிருபர்கள் கேட்ட கேள்விகளும், அதற்கு சந்திரகுமார் அளித்த பதில்களும் வருமாறு:–கேள்வி:– ‘மக்கள் தே.மு.தி.க.’ இயக்கத்தின் ஒருங்கிணைப்பாளர் யார்?பதில்:– நாங்கள் 10 பேருமே பொறுப்பாளர்கள் தான்.கேள்வி:– அ.தி.மு.க. அரசை அகற்ற போராடும் நீங்கள் தி.மு.க.வுடன் கூட்டணி சேருவீர்களா?பதில்:– தி.மு.க. சார்பில் அழைப்பு வந்தால் நிச்சயம் அக்கட்சி தலைவர் கருணாநிதி, பொருளாளர் மு.க.ஸ்டாலின் ஆகியோரை சந்தித்து பேசுவோம். வாய்ப்பு கிடைத்தால் தேர்தலில் போட்டியிடுவோம். ஏனெனில் அ.தி.மு.க. அரசை வீழ்த்த தி.மு.க.வால் மட்டுமே முடியும்.கேள்வி:– தே.மு.தி.க.வுக்கு எதிராக பிரசாரம் செய்வீர்களா?பதில்:– அ.தி.மு.க. அரசை நீக்குவதற்காக எல்லா வகையான பிரசாரத்தையும் மேற்கொள்வோம்.அரசியலை விட்டே விலகுவோம்
கேள்வி:– ஒருவேளை தி.மு.க.வுடன் விஜயகாந்த் கூட்டணி சேர்ந்தால் மீண்டும் தே.மு.தி.க.வில் இணைவீர்களா?பதில்:– அப்படி ஒரு நிலைமை ஏற்பட்டால் விஜயகாந்த் காலில் விழுந்து நாங்கள் செய்ததற்கு மன்னிப்பு கேட்டு, அரசியலை விட்டே விலகுவோம்.  இவ்வாறு அவர் பதில் அளித்தார்.இதனை தொடர்ந்து பேசிய பார்த்திபன் எம்.எல்.ஏ. நிருபர்களிடம் கூறுகையில், ‘‘நாங்கள் பணம் வாங்கிக்கொண்டு போராட்டம் நடத்துவதாக வைகோ கூறியுள்ளார். ஆனால் மக்கள் நல கூட்டணி செயல்படுவதில் ரூ.750 கோடி வரை பணம் கைமாறி உள்ளதுதான் உண்மை’’ என்றார்.</description>
</news>
