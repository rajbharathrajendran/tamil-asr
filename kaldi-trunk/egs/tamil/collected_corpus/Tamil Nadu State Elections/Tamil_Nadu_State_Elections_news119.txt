<news>
<headline>அப்துல்கலாம் லட்சிய இந்தியா கட்சியின் வேட்பாளர் பட்டியல் 24-ந்தேதிக்குள் வெளியாகும்:  பொன்ராஜ் பேட்டி</headline>
<description>
திருப்பூர்,
அப்துல்கலாம் லட்சிய இந்தியா கட்சியின் தலைவர் பொன்ராஜ் திருப்பூரில் நேற்று நிருபர்களுக்கு பேட்டி அளித்தார். அப்போது அவர் கூறியதாவது:-
தேர்தலில் நாங்கள் வெற்றிபெற்றால், அனைத்து துறைகளிலும் ஊழல், லஞ்சம் இல்லாத நேர்மையான அரசை மக்களுக்கு கொடுப்போம். அடிப்படை கல்வியில் மாற்றத்தை கொண்டு வருவோம். 9, 10, 11, 12-ம் வகுப்புகளுக்கு பதிலாக 4 ஆண்டு படிப்புகள் கொண்டு வரப்படும். தமிழகத்தில் உள்ள 553 பொறியியல் கல்லூரிகளில் பாதி எண்ணிக்கையிலான கல்லூரிகள் விவசாய கல்லூரிகளாக மாற்றப்படும்.
எங்களுடன் காந்திய மக்கள் இயக்கம் கூட்டணி அமைத்து 25 தொகுதிகளில் போட்டியிடுகிறது. எங்கள் கட்சியின் சார்பில் போட்டியிட இளைஞர்கள் 100-க்கும் மேற்பட்டவர்கள் விருப்ப மனு கொடுத்து வருகிறார்கள். மதுரையில் பயிற்சி வகுப்புகள் நடத்தப்படுகிறது. அதன்பிறகு தேர்வு நடத்தி, அதில் வெற்றி பெறுபவர்களே வேட்பாளர்களாக அறிவிக்கப்படுவார்கள். வேட்பாளர் பட்டியல் வருகிற 24-ந்தேதிக்குள் வெளியாகும்.  இவ்வாறு அவர் கூறினார்.</description>
</news>
