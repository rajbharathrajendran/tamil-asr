<news>
<headline>உண்மையாக உழைக்கிறவர்களுக்கு வாய்ப்பு: விருப்பமனு கொடுக்காதவர்களுக்கு போட்டியிட இடம் கிடையாது; ஈ.வி.கே.எஸ். இளங்கோவன் பேட்டி</headline>
<description>
சென்னை,
தமிழ்நாடு காங்கிரஸ் கட்சி தலைவர் ஈ.வி.கே.எஸ்.இளங்கோவன் நிருபர்களிடம் கூறியதாவது:–தி.மு.க. கூட்டணியில் காங்கிரஸ் கட்சிக்கு 41 இடங்கள் ஒதுக்கப்பட்டுள்ளது. நாங்கள் நிறைய இடங்கள் எதிர்பார்த்த போதிலும், கிடைத்தவரைவில் எங்களுக்கு சந்தோஷம் தான். தற்போது எந்தெந்த தொகுதிகளில் போட்டியிட வேண்டும் என்பது குறித்து கண்டறியும் பணி நடந்து வருகிறது. தொகுதிகள் முடிவானதும் வேட்பாளர்களை தேர்வு செய்வோம்.இளங்கோவன் ஆதரவாளர்களுக்கோ, ப.சிதம்பரம் ஆதரவாளர்களுக்கோ இடம் கிடையாது. கட்சியில் உண்மையாக உழைக்கிறவர்களுக்கு இடம் கிடைக்கும். வேட்பாளர்களின் தகுதி, கட்சிக்காக அவர்கள் எவ்வாறு உழைத்து இருக்கிறார்கள் என்பதை பரிசீலனைக்கு எடுத்துக்கொள்வோம்.எங்களை பொறுத்தவரையில் காங்கிரஸ் கட்சியில் விருப்பமனு கொடுக்காதவர்களுக்கு போட்டியிட இடம் அளிக்க மாட்டோம். எந்தெந்த தொகுதிகள் என்பது முடிவானதும் அந்த வாரத்திலேயே வேட்பாளர் பட்டியலை அறிவிக்க இருக்கிறோம்.  இவ்வாறு அவர் கூறினார்.</description>
</news>
