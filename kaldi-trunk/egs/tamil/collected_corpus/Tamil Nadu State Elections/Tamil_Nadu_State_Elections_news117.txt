<news>
<headline>தமிழக சட்டசபை தேர்தலை அமைதியாக நடத்த நடவடிக்கை  தலைமை தேர்தல் கமிஷனர் சென்னை வருகை தேர்தல் ஏற்பாடுகள் குறித்து அதிகாரிகளுடன் இன்று ஆலோசனை</headline>
<description>
சென்னை,
தமிழகம் மற்றும் புதுச்சேரியில் மே 16–ந் தேதி ஒரேகட்டமாக சட்டசபை தேர்தல் நடைபெறுகிறது.நசீம் ஜைதி சென்னை வருகை
இரு மாநிலங்களிலும் தேர்தல் முன்னேற்பாடு பணிகளை ஆய்வு செய்வதற்காக இந்திய தலைமை தேர்தல் கமிஷனர் நசீம் ஜைதி 3 நாள் பயணமாக நேற்று மாலை 3 மணி அளவில் டெல்லியில் இருந்து விமானம் மூலம் சென்னை வந்தார்.அவருடன் தேர்தல் கமிஷனர் ஓம்பிரகாஷ் ராவத், துணை கமிஷனர்கள் உமேஷ்சின்ஹா, சந்தீப் சக்சேனா, டைரக்டர் ஜெனரல் (பயிற்சி) சுதீப் ஜெயின், இயக்குனர் (செலவினம்) ஸ்வேன், ஐ.ஏ.எஸ். அதிகாரி நிகில்குமார், இயக்குனர் (மீடியா) ஜித்தேந்திர ஓஜா ஆகியோரும் சென்னை வந்தனர்.சென்னை விமான நிலையத்தில் அவர்களை தமிழக தலைமை தேர்தல் அதிகாரி ராஜேஷ் லக்கானி, தமிழக போலீஸ் உயர் அதிகாரிகள், புதுச்சேரி மாநில தேர்தல் அதிகாரிகள் வரவேற்றனர்.புதுச்சேரி சென்றனர்
விமான நிலையத்தில் நிருபர்களிடம் தலைமை தேர்தல் கமிஷனர் நசீம் ஜைதி கூறும்போது, ‘‘புதுச்சேரி செல்கிறேன். நாளை (இன்று) உங்களை சந்தித்து பேசுகிறேன்’’ என்றார்.பின்னர் தலைமை தேர்தல் கமிஷனர் நசீம் ஜைதி தலைமையிலான குழுவினர் கார்களில் புதுச்சேரிக்கு புறப்பட்டு சென்றனர். புதுச்சேரியில் தலைமை தேர்தல் அதிகாரி, மாநில போலீஸ் அதிகாரிகள், தேர்தல் அதிகாரிகளுடன் நசீம் ஜைதி நேற்று ஆலோசனை நடத்தினார்.அனைத்து கட்சி பிரதிநிதிகள்
நசீம் ஜைதி இன்று (வியாழக்கிழமை) காலை புதுச்சேரி அனைத்துக் கட்சி பிரதிநிதிகளுடன் ஆலோசனை நடத்துகிறார். அதைத் தொடர்ந்து மாவட்ட தேர்தல் அதிகாரிகள், சிறப்பு போலீஸ் சூப்பிரண்டுகள், டி.ஐ.ஜி., ஐ.ஜி. ஆகியோருடன் ஆலோசனை மேற்கொள்கிறார். பிற்பகலில் புதுச்சேரி தலைமைச் செயலாளர், டி.ஜி.பி., கலால் வரி கமிஷனர் மற்றும் வருமான வரி அதிகாரிகளுடன் ஆலோசனை நடத்துகிறார்.மதிய உணவுக்கு பின்னர் புதுச்சேரியில் இருந்து கார் மூலம் அந்த குழுவினர் சென்னை புறப்படுகிறார்கள். சென்னை கிண்டியில் உள்ள ஒரு ஓட்டலில் மாலை 6 மணிக்கு தேர்தல் கமிஷனர் நசீம் ஜைதி தலைமையில் அனைத்துக் கட்சி கூட்டம் நடக்கிறது. இதில் அங்கீகரிக்கப்பட்ட தேசிய மற்றும் மாநில கட்சி பிரதிநிதிகள் கலந்துகொள்கிறார்கள்.பின்னர் இரவில் தமிழக தலைமை தேர்தல் அதிகாரி மற்றும் பல அதிகாரிகளை அழைத்து தேர்தல் ஏற்பாடுகள் குறித்து நசீம் ஜைதி ஆலோசனை நடத்துகிறார்.போலீஸ் அதிகாரிகள்
நாளை (வெள்ளிக்கிழமை) காலை தலைமை தேர்தல் அதிகாரி, மாவட்ட தேர்தல் அதிகாரிகள், சிறப்பு போலீஸ் சூப்பிரண்டுகள், டி.ஐ.ஜி., ஐ.ஜி. ஆகியோருடன் தேர்தலை அமைதியாக நடத்துவது குறித்து நசீம் ஜைதியும், தேர்தல் கமிஷன் அதிகாரிகளும் ஆலோசனை நடத்துகிறார்கள். மதியம் தலைமைச் செயலாளர், உள்துறை செயலாளர், டி.ஜி.பி., வருமான வரி மற்றும் கலால் வரி கமிஷனர்கள் ஆகியோருடன் கலந்துரையாடுகிறார்கள்.பின்னர் மாலை தலைமை தேர்தல் கமிஷனர் நசீம் ஜைதி பத்திரிகையாளர்களுக்கு பேட்டி அளிக்கிறார். இரவு அந்த குழுவினர் விமானம் மூலம் டெல்லி புறப்பட்டு செல்கிறார்கள்.</description>
</news>
