<news>
<headline>சென்னை ஐகோர்ட்டில் 6 புதிய நீதிபதிகள் பதவி ஏற்பு தலைமை நீதிபதி பதவி பிரமாணம் செய்து வைத்தார்</headline>
<description>
சென்னை,
ஐகோர்ட்டுக்கு நியமிக்கப்பட்டுள்ள 6 புதிய நீதிபதிகள் நேற்று பதவி ஏற்று கொண்டார்கள். அவர்களுக்கு ஐகோர்ட்டு தலைமை நீதிபதி சஞ்சய்கிஷன் கவுல் பதவி பிரமாணம் செய்துவைத்தார்.பதவி ஏற்பு
சென்னை ஐகோர்ட்டுக்கு புதிதாக 6 நீதிபதிகளை நியமித்து ஜனாதிபதி பிரணாப் முகர்ஜி உத்தரவு பிறப்பித்தார். இதையடுத்து நேற்று புதிய நீதிபதிகள் வி.பாரதிதாசன், டி.கிருஷ்ணகுமார், எஸ்.எஸ்.சுந்தர், எம்.வி.முரளிதரன், பொன்.கலையரசன், பி.கோகுல்தாஸ் ஆகியோருக்கு தலைமை நீதிபதி சஞ்சய்கிஷன் கவுல் பதவி பிரமாணம் செய்துவைத்தார்.புதிய நீதிபதிகளை வாழ்த்தி, தமிழக அட்வகேட் ஜெனரல் ஏ.எல்.சோமயாஜி, தமிழ்நாடு மற்றும் புதுச்சேரி பார் கவுன்சில் தலைவர் டி.செல்வம், சென்னை ஐகோர்ட்டு வக்கீல்கள் சங்கத் தலைவர் ஆர்.சி.பால்கனகராஜ், மெட்ராஸ் பார் அசோசியேஷன் தலைவர் சண்முசுந்தரம், பெண் வக்கீல்கள் சங்கத் தலைவர் நளினி, லா அசோசியேஷன் தலைவர் கிருஷ்ணகுமார் ஆகியோர் பேசினார்கள்.இதற்கு நன்றி தெரிவித்து புதிய நீதிபதிகள் 6 பேரும் பேசினார்கள். அதன் விவரம் வருமாறு:–நீதிபதி வி.பாரதிதாசன்
என் தந்தை எம்.கே.வீராசாமி, தாயார் பொன்னம்மாள் ஆகியோர் நேர்மையையும், எளிமையையும் சொல்லிக்கொடுத்தனர். கிராமபுறங்களில் இருந்து சென்னை வரும் மாணவர்களுக்கு சில கஷ்டங்கள் இருக்கும். அதுபோல எனக்கும் ஏற்பட்டது. கல்லூரி தோழனான நீதிபதி எம்.எம்.சுந்தரேஷ் எனக்கு பல உதவிகளை செய்தார். வக்கீல் தொழிலில் எனக்கு குருவாக இருந்த மூத்த வக்கீல்கள் தேசபந்து, வி.கே.முத்துசாமி உள்ளிட்டோர் செய்த உதவிகளை நன்றியுடன் நினைத்து பார்க்கிறேன். ஐகோர்ட்டு நீதிபதி என்ற உயர் பதவியை எனக்கு வழங்கிய அனைவருக்கும் நன்றி தெரிவித்துக் கொள்கிறேன். ஏழை எளியோரின் கஷ்டங்களை உணர்ந்தவன் என்பவதால், சமூக பொறுப்புடன் நீதிபதி பணியை சிறப்பாக செய்வேன்.நீதிபதி டி.கிருஷ்ணகுமார்
நான் ஐகோர்ட்டு நீதிபதியாகவேண்டும் என்ற என் தந்தை ஏ.பி.தெய்வசிகாமணியின் கனவு இன்று நனவாகியுள்ளது. இந்த பதவி எனக்கு கிடைக்க உதவிய சுப்ரீம் கோர்ட்டு முன்னாள் தலைமை நீதிபதி பி.சதாசிவம், தற்போதைய நீதிபதிகள் எப்.எம்.இப்ராகிம் கலிபுல்லா, ஐகோர்ட்டு தலைமை நீதிபதி சஞ்சய்கிஷன் கவுல் உள்ளிட்டோருக்கு என் நன்றியை தெரிவித்துக் கொள்கிறேன். எனக்கு உதவியாக இருந்த என் சகோதரி, என் மனைவி, மகன் ஆகியோருக்கும் நன்றி தெரிவித்துக் கொள்கிறேன். நீதித்துறையின் மீது பொதுமக்களுக்கு மேலும் நம்பிக்கையை ஏற்படுத்தும்படி, நீதிபதி பணியை கண்ணியத்துடனும், நேர்மையுடன் சிறப்பாக மேற்கொள்வேன் என்று உறுதியளிக்கிறேன்.நீதிபதி எஸ்.எஸ்.சுந்தர்
பாரம்பரியமிக்க இந்த ஐகோர்ட்டில் நீதிபதியாக பணியாற்ற என்னை தேர்வு செய்த ஐகோர்ட்டு தலைமை நீதிபதி சஞ்சய்கிஷன் கவுல் உள்ளிட்ட மூத்த நீதிபதிகளுக்கும், நீதிபதிகள் வி.ராமசுப்பிரமணியன், எம்.எம்.சுந்தரேஷ் உள்ளிட்டோருக்கும் என்னுடைய நன்றியை தெரிவித்துக் கொள்கிறேன். என் பெற்றோர் கே.எஸ்.சிவசுப்பிரமணியன், காசிகனியம்மாள் ஆகியோர் கடின உழைப்பையும், விருந்தோம்பலையும் எனக்கு கற்றுக்கொடுத்தனர். என் பெரியப்பா மூலம் மூத்த வக்கீல் டி.ஆர்.ராஜகோபாலனிடம் ஜூனியராக சேர்ந்தேன். அலுவலக நேரம் முடிந்த பிறகும், சட்ட புத்தகங்களை படிப்பேன்.நான் இந்த உயர்ந்த பதவிக்குவர உதவி என்னோடு வக்கீலாக பணியாற்றிய டி.ஆர்.ராஜாராமன், டி.ஆர்.மணி, நீதிபதி புஷ்பா சத்தியநாராயணா, மூத்த வக்கீல் சித்ரா சம்பத் உள்ளிட்டோருக்கு நன்றி தெரிவித்துக்கொள்கிறேன். என்னுடைய வெற்றிக்கு பின்னால் இருந்து உதவிய, என் மனைவி ஜான்சிராணிக்கு நன்றி தெரிவித்துக் கொள்கிறேன். நான் நீதிபதியாக பதவி ஏற்பதால் மகள் பிரீத்தி சுந்தர், மகன் ஹர்சத் சுந்தர் ஆகியோர் சந்தோஷத்தில் உள்ளனர்.நீதிபதி எம்.வி.முரளிதரன்
20 ஆண்டுகளுக்கு மேலாக வக்கீலாக பணியாற்றி உள்ளேன். நீதிபதி பதவிக்கு நான் வருவேன் என்று நினைத்து பார்த்ததுகூட கிடையாது. நீதிபதி பதவிக்கு நான் பொருத்தமானவன் என்று கருதி என்னை தேர்வு செய்ததற்காக ஐகோர்ட்டு தலைமை நீதிபதி சஞ்சய்கிஷன் கவுல் உள்ளிட்ட மூத்த நீதிபதிகளுக்கு என்னுடைய நன்றியை தெரிவித்துக் கொள்கிறேன். எனக்கு பல வழிகளில் உதவியாகவும், பலமாகவும் இருந்த மனைவி, மகன் மற்றும் என் அண்ணன், நண்பர்கள் அனைவருக்கும் நன்றியை தெரிவித்துக் கொள்கிறேன்.நீதிபதி பொன்.கலையரசன்
என் தந்தை பொன்னுசாமி, தாயார் ரத்தினம்மாளும் என்னை ஐகோர்ட்டு நீதிபதியாக்கி பார்க்கவேண்டும் என்று கனவு கண்டனர். அந்த கனவு இப்போது நனவாகியுள்ளது. ஆனால், என் தாயார் சில மாதங்களுக்கு முன்பு இறந்துவிட்டார். அவர் சொர்க்கத்தில் இருந்து என்னை ஆசிர்வதிப்பார். வக்கீல் தொழிலில் எனக்கு குருவாக இருந்த வக்கீல்கள் ஜி.எம்.நாதன், ஐ.மெகபூப்செரீப் உள்ளிட்டோருக்கு நன்றி தெரிவித்துக் கொள்கிறேன்.நீதிபதி பி.கோகுல்தாஸ்
நான் சென்னை சட்டக்கல்லூரியில் படித்தபோது, இந்த ஐகோர்ட்டையும், நீதிபதிகளின் நீதி பரிபாலனத்தையும் ஆச்சரியத்துடன் பார்ப்பேன். ஆனால், இன்று இந்த வரலாற்று சிறப்புமிக்க ஐகோர்ட்டின் நீதிபதியாக பதவி ஏற்பதில் மிகவும் சந்தோஷம் கொள்கிறேன். எனக்கு இப்பதவியை வழங்க காரணமான தலைமை நீதிபதி சஞ்சய்கிஷன் கவுல் உள்ளிட்ட அனைத்து நீதிபதிகளுக்கும் நன்றி தெரிவித்துக் கொள்கிறேன். மாஜிஸ்திரேட்டு முதல் மாவட்ட முதன்மை செசன்சு கோர்ட்டு நீதிபதியாக 31 ஆண்டுகள் பணி செய்துள்ளேன். ஐகோர்ட்டு நீதிபதி பதவிக்காக நீண்டகாலம் காத்திருந்தேன். இந்த பதவியை நேர்மையுடன் மேற்கொள்வேன் என்று உறுதியளிக்கிறேன்.  இவ்வாறு புதிய நீதிபதிகள் பேசினார்கள்.நீதிபதிகள் பதவி ஏற்பு நிகழ்ச்சி சென்னை ஐகோர்ட்டில் உள்ள அரங்கத்தில் நடந்தது. ஐகோர்ட்டு ஓய்வுப்பெற்ற நீதிபதிகள், மாவட்ட நீதிபதிகள், வக்கீல்கள் என்று அரங்கம் முழுவதும் நிரம்பி வழிந்தது. புதிய நீதிபதிகளின் குடும்ப உறுப்பினர்கள், உறவினர்கள், நண்பர்கள் என ஏராளமானோர் வந்திருந்தனர்.</description>
</news>
