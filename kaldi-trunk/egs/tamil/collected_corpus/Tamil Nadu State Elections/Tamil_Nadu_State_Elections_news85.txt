<news>
<headline>மக்கள் நல கூட்டணியில் தொகுதி உடன்பாடு:  தே.மு.தி.க.–104, ம.தி.மு.க.–29, த.மா.கா.–26 2 கம்யூனிஸ்டு கட்சிகள், விடுதலை சிறுத்தைகள் தலா 25 தொகுதிகளில் போட்டி</headline>
<description>
சென்னை,தே.மு.தி.க.–மக்கள் நல கூட்டணியில் த.மா.கா.வுக்கு 26 தொகுதிகள் ஒதுக்கீடு செய்யப்பட்டுள்ளது.தொகுதி பங்கீட்டில் மாற்றம்
தே.மு.தி.க.–மக்கள் நல கூட்டணியில் ஜி.கே.வாசன் தலைமையிலான த.மா.கா. நேற்று இணைந்தது. த.மா.கா. கூட்டணியில் இணைவதற்கு முன்பு தே.மு.தி.க.வுக்கு 124 தொகுதிகளும், மக்கள் நல கூட்டணியில் அங்கம் வகிக்கும் ம.தி.மு.க., மார்க்சிஸ்ட் கம்யூனிஸ்டு, விடுதலை சிறுத்தைகள் கட்சி, இந்திய கம்யூனிஸ்டு ஆகிய கட்சிகளுக்கு 110 தொகுதிகளும் ஒதுக்கீடு செய்யப்பட்டிருந்தன.இதற்கான ஒப்பந்தம் தே.மு.தி.க. தலைமை அலுவலகத்தில் வைத்து விஜயகாந்த் முன்னிலையில் கையெழுத்தாகியது. இந்தநிலையில் தே.மு.தி.க.–மக்கள் நல கூட்டணியில் த.மா.கா. இணைந்ததையடுத்து தொகுதி பங்கீடு திருத்தியமைக்கப்பட்டுள்ளது.அதன்படி, தே.மு.தி.க. தனக்கு ஒதுக்கப்பட்ட தொகுதிகளில் இருந்து 20 தொகுதிகளையும், மக்கள் நல கூட்டணி கட்சிகள் தங்களுக்கு ஒதுக்கப்பட்ட தொகுதிகளில் இருந்து 6 தொகுதிகளையும் த.மா.கா.வுக்கு விட்டுக்கொடுத்துள்ளன.தொகுதிகள் விவரம்
இதுதொடர்பாக தே.மு.தி.க. தலைவர் விஜயகாந்த், ம.தி.மு.க. பொதுச்செயலாளர் வைகோ, த.மா.கா. தலைவர் ஜி.கே.வாசன், மார்க்சிஸ்ட் கம்யூனிஸ்டு மாநில செயலாளர் ஜி.ராமகிருஷ்ணன், விடுதலை சிறுத்தைகள் கட்சி தலைவர் தொல்.திருமாவளவன், இந்திய கம்யூனிஸ்டு மாநில செயலாளர் ரா.முத்தரசன் ஆகியோர் கூட்டாக வெளியிட்டுள்ள அறிக்கையில் கூறியிருப்பதாவது:–வரும் (16–5–2016) அன்று நடைபெற உள்ள தமிழ்நாடு சட்டமன்ற பொதுத்தேர்தலில் தே.மு.தி.க. 124 தொகுதிகளிலும், மக்கள் நல கூட்டணி 110 தொகுதிகளிலும் போட்டியிட உடன்பாடு செய்துகொண்டு, தே.மு.தி.க. தலைவர் விஜயகாந்தை முதல்–அமைச்சர் வேட்பாளராக முன்னிறுத்தி தேர்தலை சந்திப்பது என்று கடந்த 23–3–2016 அன்று உடன்பாடு கண்டது.தற்போது இந்த கூட்டணியில் தமிழ் மாநில காங்கிரஸ் (த.மா.கா.) கட்சியும், இணைந்து போட்டியிட முடிவெடுத்திருப்பதால் கீழ்க்கண்டவாறு தொகுதிகள் எண்ணிக்கையை மாற்றி 9–4–2016 (நேற்று) முடிவு செய்யப்பட்டிருக்கிறது.அதன் விவரம் வருமாறு:–தே.மு.தி.க.–104, ம.தி.மு.க.–29, த.மா.கா.–26, மார்க்சிஸ்ட் கம்யூனிஸ்டு–25, விடுதலை சிறுத்தைகள் கட்சி–25, இந்திய கம்யூனிஸ்டு கட்சி–25.  இவ்வாறு அவர்கள் கூறியுள்ளனர்.</description>
</news>
