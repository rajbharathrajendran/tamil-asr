<news>
<headline>தி.மு.க.-காங்கிரஸ் இடையே தொகுதி பங்கீட்டில் இழுபறி: ஈ.வி.கே.எஸ். இளங்கோவன் ‘திடீர்’ டெல்லி பயணம்</headline>
<description>
சென்னை, 
தி.மு.க.-காங்கிரஸ் இடையே தொகுதி பங்கீட்டில் இழுபறி நிலை ஏற்பட்டுள்ள சூழ்நிலையில் தமிழ்நாடு காங்கிரஸ் தலைவர் ஈ.வி.கே.எஸ். இளங்கோவன் திடீரென நேற்று இரவு டெல்லி புறப்பட்டு சென்றார். அகில இந்திய காங்கிரஸ் துணைத்தலைவர் ராகுல் காந்தி உள்ளிட்ட தலைவர்களை இன்று (புதன்கிழமை) சந்தித்து பேச இருக்கிறார்.
இழுபறி நிலை
தமிழகத்தில் நடைபெற உள்ள சட்டமன்ற தேர்தலில் தி.மு.க. கூட்டணியில் இடம்பெற்றுள்ள இந்திய யூனியன் முஸ்லிம் லீக், மனிதநேய மக்கள் கட்சி, பெருந்தலைவர் மக்கள் கட்சி, விவசாயிகள் தொழிலாளர்கள் கட்சி, சமூக சமத்துவ படை ஆகிய 5 கட்சிகளுக்கு தொகுதிகள் ஒதுக்கப்பட்டுள்ளது.
ஆனால் தி.மு.க. கூட்டணியில் முதலாவதாக இடம்பெற்ற காங்கிரஸ் கட்சி இன்னும் அந்த கூட்டணியில் தொகுதி பங்கீட்டை முடிக்கவில்லை.
பேச்சுவார்த்தை
கடந்த சட்டமன்ற தேர்தலில் இதே தி.மு.க. கூட்டணியில் இடம்பெற்றிருந்த காங்கிரஸ் கட்சிக்கு 63 தொகுதிகள் ஒதுக் கப்பட்டிருந்தது. இந்த முறையும் அதேபோல் தொகுதிகள் கிடைக்கும் என்று காங்கிரஸ் கட்சி எதிர்பார்த்தது. ஆனால் காங்கிரஸ் கட்சியில் இருந்து பிரிந்து சென்ற முன்னாள் மத்திய மந்திரி ஜி.கே.வாசன் தமிழ் மாநில காங்கிரஸ் என்ற கட்சியை தொடங்கிவிட்டார்.
தமிழகத்தில் காங்கிரஸ் கட்சி உடைந்த காரணத்தால் தி.மு.க. கூட்டணியில் இந்த முறை காங்கிரஸ் கட்சிக்கு 30 தொகுதிகளுக்கும் குறைவாகவே தருவதாக சொல்லப்படுகிறது. ஆனாலும் தமிழகத்தில் உள்ள 39 பாராளுமன்ற தொகுதிகளில், தொகுதிக்கு ஒரு சட்டமன்ற தொகுதியையாவது பெற்றுவிடவேண்டும் என்று காங்கிரஸ் தலைமை நியமித்த குழுவினர் பேச்சுவார்த்தை நடத்தி வந்தனர்.
டெல்லி பயணம்
அதில் எந்தவித முன்னேற்றமும் ஏற்படாத நிலையில் நேற்று இரவு திடீரென தமிழ்நாடு காங்கிரஸ் தலைவர்ஈ.வி.கே.எஸ். இளங்கோவன் டெல்லி புறப்பட்டு சென்றார். அதே குழுவில் இடம்பெற்றுள்ள தமிழ்நாடு காங்கிரஸ் முன்னாள் தலைவர் கே.வி.தங்கபாலுவும் அவசரமாக டெல்லி புறப்பட்டு சென்றார். அவர்கள் 2 பேரும் டெல்லியில் இன்று (புதன்கிழமை) ராகுல் காந்தி, தமிழக தேர்தல் பொறுப்பாளர் குலாம் நபி ஆசாத், தமிழக பொறுப்பாளர் முகுல் வாஸ்னிக் உள்ளிட்ட தலைவர்களை சந்தித்து பேச இருக்கிறார்கள்.
சோனியா காந்தியுடன் சந்திப்பு?
அகில இந்திய காங்கிரஸ் தலைவர் சோனியா காந்தியையும் சந்தித்து பேசலாம் என எதிர்பார்க்கப்படுகிறது. இந்த சந்திப்பின்போது தமிழக சட்டமன்ற தேர்தலில் தி.மு.க. உடன் ஏற்பட்டுள்ள தொகுதி பங்கீடு பிரச்சினைகள் குறித்து எடுத்து கூறுவார்கள் என தெரிகிறது. கட்சியின் மேலிட தலைவர்கள் தெரிவிக்கும் ஆலோசனைகளை பெற்று சென்னை திரும்பும் அவர்கள் மீண்டும் தி.மு.க. தலைவர்களை சந்தித்து பேச இருப்பதாகவும் கூறப்படுகிறது.</description>
</news>
