<news>
<headline>ஆளுங்கட்சி மீதான புகார்கள் குறித்து தேர்தல் ஆணையம், பாரபட்சமின்றி நடவடிக்கை எடுக்க வேண்டும்; தமிழிசை சவுந்தரராஜன் பேட்டி</headline>
<description>
சென்னை,
பா.ஜனதா கட்சியின் மாநில தலைவர் டாக்டர் தமிழிசை சவுந்தரராஜன் கமலாலயத்தில் நிருபர்களுக்கு பேட்டி அளித்தார். அப்போது அவர் கூறியதாவது:–பா.ஜனதா கட்சியின் மாநில நிர்வாகக்குழு கூட்டம் திங்கட்கிழமை (இன்று) மாலை நடக்கிறது. அப்போது கூட்டணி கட்சிகளுக்கான தொகுதி ஒதுக்கீடு இறுதி செய்யப்படும். இந்த கூட்டத்தின் முடிவுகளை மத்திய தேர்தல் கமிட்டியிடம் தெரிவிப்போம். அவர்கள் கூட்டணி கட்சிகளுக்கான தொகுதிகளையும், பா.ஜனதா கட்சியின் அடுத்த வேட்பாளர்கள் பட்டியலையும் வெளியிடுவார்கள்.ஜெயலலிதாவின் சிறுதாவூர் பங்களாவில் கோடிக்கணக்கில் பணம் பதுக்கப்பட்டு இருப்பதாக வைகோ குற்றம் சாட்டி இருக்கிறோர். அதே வைகோ தே.மு.தி.க.வுடன், பா.ஜனதா பேரம் நடத்தியதாக சொன்னார். எனவே அது உண்மையாகி விடுமா?. வைகோ அடுத்தவர்கள் மீது குற்றச்சாட்டுகளை சொல்லும் போது ஆதாரத்தோடு சொல்ல வேண்டும் என்பது தான் எனது கருத்து. தேர்தல் கமிஷன், ஆளுங்கட்சி மீதான புகார்களாக இருந்தாலும், பாரபட்சமின்றி நடவடிக்கை எடுக்க வேண்டும்.இவ்வாறு அவர் கூறினார். முன்னதாக தமிழிசை சவுந்தரராஜன், இந்திய மக்கள் கல்வி முன்னேற்ற கழக தலைவர் தேவதநாதனுடன் தொகுதி பங்கீடு பேச்சுவார்த்தை நடத்தினார்.</description>
</news>
