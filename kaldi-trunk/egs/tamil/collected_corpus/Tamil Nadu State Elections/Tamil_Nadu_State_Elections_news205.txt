<news>
<headline>“தேர்தலில் ஓட்டுக்கு பணம் கொடுத்தால் பறித்து அதிகாரிகளிடம் ஒப்படையுங்கள்” வைகோ பேச்சு</headline>
<description>
நெல்லை, 
‘‘தேர்தலில் யாரும் ஓட்டுக்கு பணம் கொடுத்தால் அதை பறித்து அதிகாரிகளிடம் ஒப்படையுங்கள்’’ என்று வைகோ கூறினார்.
பொதுக்கூட்டம்
தே.மு.தி.க-மக்கள் நல கூட்டணி சார்பில் மாற்று அரசியல் எழுச்சி கூட்டம் என்ற பெயரில் பாளையங்கோட்டை மார்க்கெட் திடலில் நேற்று காலையில் பொதுக்கூட்டம் நடந்தது. ம.தி.மு.க. பொதுச்செயலாளர் வைகோ, தே.மு.தி.க. கொள்கை பரப்பு செயலாளர் வி.சி.சந்திரகுமார் எம்.எல்.ஏ., மார்க்சிஸ்ட் கம்யூனிஸ்டு மாநில செயலாளர் ஜி.ராமகிருஷ்ணன், இந்திய கம்யூனிஸ்டு மாநில செயலாளர் முத்தரசன், விடுதலை சிறுத்தைகள் கட்சி தலைவர் தொல்.திருமாவளவன் ஆகியோர் சிறப்பு அழைப்பாளர்களாக கலந்து கொண்டனர். இவர்களுக்கு ஆளுயரமாலை அணிவிக்கப்பட்டது. விடுதலை சிறுத்தைகள் கட்சிக்கு தேர்தல் ஆணையம் மோதிரம் சின்னம் ஒதுக்கி உள்ளது. இதையொட்டி திருமாவளவனுக்கு வைகோ மோதிரம் அணிவித்தார்.
கூட்டத்தில் வைகோ பேசியதாவது:-
சொத்து பறிமுதல்
ஜெயலலிதாவின் சிறுதாவூர் பங்களாவை சோதனை போடவேண்டும் என்று தேர்தல் ஆணையத்திற்கும், தலைமை தேர்தல் ஆணையாளருக்கும், போலீஸ் டி.ஜி.பி.க்கும் புகார் கொடுத்து உள்ளேன். தேர்தல் ஆணையமும், போலீசாரும் இதுவரை ஏன் சோதனை போடவில்லை? இதற்கு விளக்கம் அளிக்கவேண்டும்.
அ.தி.மு.க.வினரும், தி.மு.க.வினரும் ஊழல் செய்து பணமும், சொத்தும் சேர்த்து வைத்து உள்ளனர். அந்த பணத்தையும், சொத்தையும் மக்கள் நலகூட்டணி ஆட்சிக்கு வந்ததும் பறிமுதல் செய்வோம்.
ஓட்டுக்கு பணம்
தேர்தலில் ஓட்டுக்கு பணம் கொடுக்க வருகிறவர்களின் பணத்தை நீங்கள் பறித்து அதிகாரிகளிடம் ஒப்படைக்க வேண்டும்.
மக்கள் நல கூட்டணி ஆட்சிக்கு வந்ததும் மணல் கொள்ளையை தடுத்து நிறுத்துவோம். அரசு ஊழியர்களுக்கு பாதிப்பை ஏற்படுத்துகின்ற புதிய ஓய்வூதிய திட்டத்தை எதிர்ப்போம். மது கொடுமைக்கு முடிவு கட்டுவோம். 
இவ்வாறு வைகோ பேசினார்.
ஜி.ராமகிருஷ்ணன்
மார்க்சிஸ்ட் கம்யூனிஸ்டு கட்சி மாநில செயலாளர் ஜி.ராமகிருஷ்ணன் பேசும்போது:-
தி.மு.க., அ.தி.மு.க. ஊழல் நிறைந்த கட்சி இந்த கட்சிகளை ஆட்சிக்கு வரவிடக்கூடாது என்பதற்காகதான் இந்த கூட்டணி அமைக்கப்பட்டு உள்ளது என்றார்.
இந்திய கம்யூனிஸ்டு கட்சி மாநில செயலாளர் முத்தரசன் பேசும்போது:-
எங்கள் கூட்டணியின் நோக்கம் லஞ்சம், ஊழலை ஒழிக்கவேண்டும் என்பது தான். இதற்காக தான் இந்த கூட்டணி விசுவரூபம் எடுத்து உள்ளது என்றார்.
தொல். திருமாவளவன்
விடுதலை சிறுத்தைகள் கட்சியின் தலைவர் தொல். திருமாவளவன் பேசியதாவது:-
எங்கள் கூட்டணியில் தே.மு.தி.க. இணைவதற்கு 3 காரணங்கள் ஒன்றாக இருந்தது. நாங்கள் ஊழலை ஒழிக்கவேண்டும். மதுவை ஒழிக்கவேண்டும். ஜெயலலிதா ஆட்சியை அகற்றவேண்டும் என்ற கொள்கையில் இருந்தோம். அதே கொள்கையில் விஜயகாந்தும் இருந்ததால் எங்கள் கூட்டணி அமைந்தது. ஒரு கட்சி ஆட்சியில் இருந்தால் ஊழலையும், மதுவையும் ஒழிக்கமுடியாது. அதிகாரம் ஒரு இடத்தில் இருந்தால் அடிமைதனம் தானாக உருவாகிவிடும். அடிமைத்தனம் அரசியல் கலாசாரத்தை மாற்றவேண்டுமானால் கூட்டணி ஆட்சி அமைக்கவேண்டும்.
இவ்வாறு தொல்.திருமாவளவன் கூறினார்.
வி.சி.சந்திரகுமார்
தே.மு.திக. கொள்கை பரப்பு செயலாளர் வி.சி.சந்திரகுமார் எம்.எல்.ஏ. பேசியதாவது:-
இந்த ஆட்சியில் லஞ்சம்- ஊழல் அதிகரித்து விட்டது. அரசு அதிகாரிகள், போலீஸ் அதிகாரிகள் ஆளும்கட்சியின் எடுபிடிகளாக உள்ளனர். அ.தி.மு.க.- தி.மு.க.வை விரட்டி அடிப்பதற்காக மக்கள் நலக்கூட்டணி உருவாக்கப்பட்டு உள்ளது.
இவ்வாறு சந்திரகுமார் எம்.எல்.ஏ. கூறினார்.</description>
</news>
