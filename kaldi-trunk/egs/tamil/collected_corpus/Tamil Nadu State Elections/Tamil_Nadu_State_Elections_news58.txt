<news>
<headline>தமிழகத்தில் நல்லாட்சி அமைய கூட்டணி சேர்ந்துள்ளோம் சென்னை மாநாட்டில் விஜயகாந்த் பேச்சு</headline>
<description>
சென்னை,தமிழகத்தில் நல்லாட்சி அமைய கூட்டணி சேர்ந்துள்ளோம் என்று சென்னை மாநாட்டில் விஜயகாந்த் பேசினார்.அரசியல் சிறப்பு மாநாடு
தே.மு.தி.க.–மக்கள் நல கூட்டணியின் அரசியல் சிறப்பு மாநாடு சென்னையை அடுத்த மாமண்டூரில் உள்ள விஜயகாந்தின் ஸ்ரீ ஆண்டாள் அழகர் பொறியியல் கல்லூரி வளாகத்தில் நேற்று மாலை நடந்தது. மாநாட்டுக்கு தே.மு.தி.க.–மக்கள் நல கூட்டணி ஒருங்கிணைப்பாளரும், ம.தி.மு.க. பொதுச்செயலாளருமான வைகோ தலைமை தாங்கினார்.தே.மு.தி.க.–மக்கள் நல கூட்டணி தலைவர்களான தே.மு.தி.க. தலைவர் விஜயகாந்த், த.மா.கா. தலைவர் ஜி.கே.வாசன், விடுதலை சிறுத்தைகள் கட்சி தலைவர் தொல்.திருமாவளவன், மார்க்சிஸ்ட் கம்யூனிஸ்டு கட்சியின் மாநில செயலாளர் ஜி.ராமகிருஷ்ணன், இந்திய கம்யூனிஸ்டு கட்சியின் மாநில செயலாளர் ரா.முத்தரசன், விஜயகாந்தின் மனைவி பிரேமலதா ஆகியோர் முன்னிலை வகித்தனர்.  தே.மு.தி.க. இளைஞரணி செயலாளர் எல்.கே.சுதீஷ் வரவேற்புரையாற்றினார்.விஜயகாந்த் பேச்சு
மாநாட்டில் தே.மு.தி.க. தலைவர் விஜயகாந்த் பேசியதாவது:–இரவு 10 மணிக்குள் எனது பேச்சை முடிக்க வேண்டும். இல்லை என்றால் என்மேல் வழக்கு போடுவார்கள். ஜெயலலிதாவுக்கு எதிரி கருணாநிதி தான். கருணாநிதிக்கு எதிரி ஜெயலலிதா தான். இருவருக்கும் எதிரி இந்த விஜயகாந்த் தான். மு.க.ஸ்டாலினுக்கு எதிரி அவர் தான். அவரது எண்ணங்கள் தான்.டாஸ்மாக் கடையை மூட முடியாது என்று சட்டசபையில் அமைச்சர் நத்தம் விஸ்வநாதன் கூறினார். ஆனால், இப்போது மதுக்கடைகள் திறந்திருக்கும் நேரத்தை படிப்படியாக குறைப்பேன் என்று முதல்–அமைச்சர் ஜெயலலிதா கூறுகிறார். இதுபற்றி சட்டசபையில் அப்போதே நான் பேசியிருப்பேன். அடி என்றால் அடி தான். நான் எதற்கும் பயப்படமாட்டேன். ஆனால், எனக்கு நீங்கள் கொடுத்த எம்.எல்.ஏ. பதவிக்கு மரியாதை கொடுக்க வேண்டும் என்பதால் அமைதியாக இருந்துவிட்டேன். எதிர்கட்சி தலைவர் காரை நான் ஒப்படைத்துவிட்டேன். அதனால், எனக்கு ஒன்றும் நஷ்டம் இல்லை. இன்றைக்கு நாங்கள் நல்லாட்சி அமைய கூட்டணி சேர்ந்துள்ளோம். ஆனால், பணம் தான் எங்களிடம் இல்லை. நான் ரூ.1,500 கோடி பணம் வாங்கியதாக சொல்கிறார்கள். அவ்வளவு ரூபாய் வாங்கிய மாதிரியாக நான் இருக்கிறேன். நல்லவர் லட்சியம் வெல்வது நிச்சயம் என்று சொல்வார்கள். அதில் யாருக்கும் மாற்றுக்கருத்து இல்லை. நாம் ஜெயிக்க போவது உறுதி. 6 கட்சி தலைவர் சார்பில் உங்களுக்கு நன்றி தெரிவித்துக்கொள்கிறேன்.  இவ்வாறு விஜயகாந்த் பேசினார்.வைகோ
வைகோ பேசியதாவது:–அ.தி.மு.க., தி.மு.க. ஆகிய திராவிட கட்சிகளை வீழ்த்த மாற்று அரசியல் வெற்றி கூட்டணி தயாராகி விட்டது. 1967–ம் ஆண்டு டிசம்பர் 28–ந்தேதி முதல் 31–ந்தேதி வரை விருகம்பாக்கத்தில் ஒரு அரசியல் மாநாடு நடந்தது. அந்த மாநாடு தான் அண்ணாவை முதல்–அமைச்சர் அரியணையில் ஏற்றியது. அதுபோல எழுச்சிமிக்க இந்த மாநாடு விஜயகாந்துக்கு முதல்–அமைச்சர் மகுடம் தரும் என்ற நம்பிக்கை எங்களுக்கு உண்டு.தமிழகத்தின் தற்போதைய நிலையில் அனைத்து தளங்களும் பாழ்பட்ட நிலையில் உள்ளன. நம்மிடம் பணம் இல்லை. ஆனால் தொண்டர்கள் கூட்டம் உண்டு. மாநாட்டு கூட்டத்தில் மட்டும் இல்லாமல் நமது 6 கட்சிகளின் தொண்டர்களும் பரபரப்பாக செயல்பட வேண்டும். பணப்பட்டுவாடாவை தடுக்க தெருத்தெருவாக சுற்றுங்கள். சந்தேகப்படுபவர்களை வழிமறித்து விவாதம் செய்யுங்கள். பிரச்சினை வந்தால் பார்த்துக்கொள்ளலாம். நம்மிடமும் நிறைய வக்கீல்கள் உண்டு.தமிழகத்தை 2 திராவிட கட்சிகளும் சீரழித்து வைத்துள்ளன. ஒரு பக்கம் சொத்துக்குவிப்பு வழக்கு, இன்னொரு புறம் 2–ஜி வழக்கு. எனவே தேவை ஒரு புதிய கூட்டணி ஆட்சி. நிச்சயமாக நாங்கள் ஆட்சிக்கு வருவோம்.  இவ்வாறு அவர் பேசினார்.ஜி.கே.வாசன்
ஜி.கே.வாசன் பேசியதாவது:–திராவிட கட்சிகளை நாம் பார்த்து விட்டோம். அவர்களின் அவலங்களை நாம் தொடர்ந்து அனுபவித்து இருக்கிறோம். போதும், போதும் என்று மக்கள் நினைக்கும் அளவுக்கு அவர்களது ஆட்சி திகட்டி விட்டது. எனவே தான், 2 திராவிட கட்சிகளுக்கும் முற்று புள்ளி வைக்கும் வகையில் இந்த கூட்டணி உருவாகி இருக்கிறது.எங்களது ஆட்சியில் ஒரு தலைவர் தடம் புரண்டால் மற்ற 5 தலைவர்களும் அதை தடுத்து நிறுத்துவார்கள் என்பதை உறுதியாக கூறுகிறேன். ஆகவே அமையும் ஆட்சி என்பது மக்களாட்சியாகவே அமையும்.இந்த கூட்டணி மூலமாக தமிழகம் நிச்சயமாக வளரும், சிறக்கும், உயரும். இந்த கூட்டணியின் லட்சியம் அதிகார ஆசை அல்ல. அனைத்து மக்களையும் வாழ வைக்க வேண்டும் என்பது தான்.  இவ்வாறு அவர் பேசினார்.ஜி.ராமகிருஷ்ணன்
ஜி.ராமகிருஷ்ணன் பேசியதாவது:–தே.மு.தி.க., த.மா.கா. உள்ளிட்ட கட்சிகள் ஒன்றிணைந்து இன்றைக்கு மாநாடு வரை வந்துவிட்டோம். இந்த கூட்டணி ஆட்சி அமைக்கும் அதிகாரத்தை பெறும் என்ற நம்பிக்கை மிகுதியாகவே உண்டு. இந்த கூட்டம் மே 19–ந்தேதி விஜயகாந்த் தலைமையில் புதிய கூட்டணி ஆட்சி என்பதை பறைசாற்றுகிறது.  இவ்வாறு அவர் பேசினார்.தொல்.திருமாவளவன்
தொல்.திருமாவளவன் பேசியதாவது:–கூட்டணி கனவு நனவாகி விட்டது. அடுத்து ஆட்சி கனவு நனவாகப்போகிறது. மே 19–ந்தேதி புனித ஜார்ஜ் கோட்டையில் தே.மு.தி.க தலைவர் விஜயகாந்த் கொடியேற்றப்போகிறார். தமிழக அரசியல் வரலாற்றில் இன்று வரை நிகழாத ஒன்று. இந்த கூட்டணி நீடிக்காது என்றார்கள். நீடித்தது. நிலைக்காது என்றார்கள். நிலைத்து விட்டது.விஜயகாந்துக்கு முதல்–அமைச்சர் ஆக முக்கியமான தகுதியாக கூட்டணி ஆட்சிக்கு அவர் முன்வந்திருக்கிறார். இதற்கு எம்.ஜி.ஆர்., ஜெயலலிதா, கருணாநிதி ஆகியோர் உடன்படமாட்டார்கள். அதிகாரத்தை பகிர்ந்தளிக்க அவர் முன்வந்துள்ளார். சிலர் சாப்பாட்டை கூட பகிர்ந்து கொடுக்க மாட்டார்கள்.களம் இறங்குவோம்
நம்பி வந்தவர்களை நட்டாற்றில் விஜயகாந்த் விடமாட்டார். எனவே அவர் தமிழகத்தின் முதல்–அமைச்சர் ஆக வேண்டும். சொன்ன சொல்லை அப்படியே நிறைவேற்றுபவர் விஜயகாந்த். ஊழலை ஒழிப்போம். மதுவை ஒழிப்போம். தமிழகத்தில் கூட்டணி ஆட்சி அமைப்போம். என்ற 3 கருத்துகள் அடிப்படையில் நாம் ஒருங்கிணைந்துள்ளோம். இது ஒரு மெகா கூட்டணியாக அமைந்திருக்கிறது. எனவே விஜயகாந்தை முதல்–அமைச்சராக்க நாம் இன்று முதல் களம் இறங்குவோம்.  இவ்வாறு தொல்.திருமாவளவன் பேசினார்.பிரேமலதா
பிரேமலதா பேசியதாவது:–ஜெயலலிதாவிடம் பல ஆயிரம் கோடியை நானும், விஜயகாந்தும் வாங்கிக் கொண்டு, மக்கள் நல கூட்டணியில் இணைந்து விட்டதாக வாய் கூசாமல் பொய்யான குற்றச்சாட்டை சுமத்தியுள்ளனர்.அதுமட்டுமல்ல விஜயகாந்தும், தே.மு.தி.க.வும் அண்ணியின் கட்டுப்பாட்டில் உள்ளது என்றும் கூறியுள்ளனர். அப்படி சொன்ன சந்திரகுமார், 10 நாட்களுக்கு முன்பு வரை என்னோடு பல கூட்டங்களில் கலந்துகொண்டு பேசினார். என்னை ‘அண்ணி அண்ணி’ என்று அழைத்தார். ஆனால், மனதில் வஞ்சனையை வைத்துக் கொண்டு அவர்களால் எப்படி பழக முடிந்தது? நானே என் அன்பு கணவர் விஜயகாந்த் கட்டுப்பாட்டின் கீழ் இருக்கிறேன்.நானே அவர் கட்டுப்பாட்டின் கீழ் இருக்கும்போது, கட்சி எப்படி என் கட்டுப்பாட்டுக்குள் வரும்?. எங்களுடைய இரு மகன்களை போலத்தான், தே.மு.தி.க. தொண்டர்கள் அனைவரையும் பிள்ளைகளாக பார்க்கிறோம். எங்கள் மனம் அப்பழுக்கற்றது. என் மனதை புண்படுத்தி விட்டனர். அதனால், அரசன் அன்று கொல்வான், தெய்வம் நின்று கொல்லும் என்று கூறிக்கொள்கிறேன். இந்த 6 தலைவர்களின் கூட்டணிக்கு வாக்களிக்கவேண்டும் என்று கேட்டுக்கொள்கிறேன்.  இவ்வாறு அவர் பேசினார்.ரா.முத்தரசன்
ரா.முத்தரசன் பேசியதாவது:–எங்கள் கூட்டணி பலம் அடைந்து வருகிறது. மக்கள் நல கூட்டணி அணிவகுத்திருப்பது தனி நபருக்கு எதிராக அல்ல. நிச்சயம் தமிழகத்தில் ஆட்சி மாற்றம் வேண்டும் என்பதற்காக தான்.இவ்வாறு ஆர்.முத்தரசன் பேசினார்.  ம.தி.மு.க. துணை பொதுச்செயலாளர் மல்லை சத்யா நன்றி கூறினார்.</description>
</news>
