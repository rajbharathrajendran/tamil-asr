<news>
<headline>தமிழுக்காகவும், தமிழர்களுக்காகவும் அண்ணா தொடங்கிய கட்சியில் ஊழலும், குடும்ப அரசியலும் தான் உள்ளது பா.ஜனதாவில் இணைந்த அண்ணாவின் பேத்தி சரிதா பேட்டி</headline>
<description>
சென்னை,
தமிழுக்காகவும், தமிழர்களின் நலனுக்காகவும் அண்ணா தொடங்கிய கட்சியில் ஊழலும், குடும்ப அரசியலும் தான் உள்ளது. எனவே தான் பா.ஜனதாவில் இணைந்தேன் என்று அண்ணாவின் பேத்தி சரிதா கூறினார்.அண்ணாவின் பேத்தி
தமிழக முன்னாள் முதல்–அமைச்சர் அண்ணா–ராணி தம்பதிக்கு குழந்தைகள் கிடையாது. அவர் தனது அக்கா குழந்தைகள் பரிமளம், இளங்கோவன், கவுதமன், ராஜேந்திரன் ஆகிய நான்கு பேரை தத்தெடுத்து வளர்த்தார். அதில் கவுதமன் கடந்த சில மாதங்களுக்கு முன்பு உயிரிழந்தார். அவரது ஒரே மகள் சரிதா (அண்ணாவுக்கு பேத்தி முறை).இவர், தனது கணவர் சிவக்குமாருடன் நேற்று பா.ஜனதா கட்சி அலுவலகமான கமலாலயம் வந்தார். அங்கு மத்திய மந்திரி பொன்.ராதாகிருஷ்ணன், மேலிட பார்வையாளர் முரளிதரராவ் ஆகியோர் முன்னிலையில் பா.ஜனதாவில் தங்களை இணைத்துக் கொண்டனர்.மகிழ்ச்சியோடு...
இதுகுறித்து பொன்.ராதாகிருஷ்ணன் நிருபர்களுக்கு பேட்டி அளித்தார். அப்போது அவர் கூறியதாவது:–அ.தி.மு.க., தி.மு.க.வின் அடித்தளமே அண்ணா. ஆனால் அவரது வாரிசான சரிதா, இன்று பிரதமர் மோடியின் வளர்ச்சியால் ஈர்க்கப்பட்டு, பா.ஜனதாவில் தனது கணவருடன் சேர்ந்துள்ளார். அவரை மகிழ்ச்சியாக வரவேற்கிறோம். அவர்களும் மகிழ்ச்சியோடு இருக்க கூடிய வகையில் பா.ஜனதா செயல்படும். அவர்கள் சீட்டு கேட்டு மட்டுமல்ல, வேறு எதையும் கேட்டு இங்கு வரவில்லை. ஆனால் அவர்கள் பா.ஜனதா சார்பில் போட்டியிட்டால் நான் மிகுந்த மகிழ்ச்சி அடைவேன்.  இவ்வாறு அவர் கூறினார்.அரசியல் ஆர்வம்
இதைத்தொடர்ந்து சரிதா தினத்தந்தி நிருபருக்கு சிறப்பு பேட்டி அளித்தார். அப்போது அவரிடம் கேட்ட கேள்வியும், அதற்கு அவர் அளித்த பதில்கள் விவரம் வருமாறு:–கேள்வி:– ஏன் இந்த திடீர் அரசியல் ஆர்வம்? அதுவும் பா.ஜனதாவில்?பதில்:– அண்ணாவின் வாரிசான என்னிடம் இந்த கேள்வியை நீங்கள் கேட்க கூடாது. ஏனென்றால் எங்களுக்கு இயற்கையாக அரசியல் ஆர்வம் உண்டு. தமிழக அரசியலை உன்னிப்பாக கவனித்து வருகிறோம். தற்போது நாங்கள் அரசியலில் நுழைவதற்கான நேரம் இது என்று எண்ணி வந்திருக்கிறோம். மோடியின் வளர்ச்சியால் ஈர்க்கப்பட்டு, பா.ஜனதாவில் இணைந்துள்ளோம்.இந்தி எதிர்ப்பு
கேள்வி:– அண்ணாவின் முக்கிய கொள்கையே இந்தி எதிர்ப்பு தான். இதன் காரணமாக தான் தேசிய கட்சிகளை எதிர்த்து தமிழகத்தில் தி.மு.க.வை தொடங்கினார். ஆனால் அவரது வாரிசு என்று சொல்லும் நீங்கள் இந்த கொள்கைக்கு எதிராக இந்தி மொழியை ஊக்குவிக்கும் பா.ஜனதாவில் எப்படி இணைந்தீர்கள்?பதில்:– நீங்கள் இந்த கேள்வியை தி.மு.க. மற்றும் அ.தி.மு.க.விடமும் கேட்கலாம். அண்ணா, காமராஜரை மிகவும் மதித்தார். ஆனால் காமராஜர் இருந்த காங்கிரஸ் கட்சி, இந்தி ஆதரவு கொள்கையை கொண்டு இருந்தது. எனவே தான் அண்ணா, காங்கிரசை கடுமையாக எதிர்த்து தமிழகத்தில் திமு.க.வை உருவாக்கி அதில் வெற்றியும் பெற்றார். ஆனால் தற்போது தி.மு.க. இதே காங்கிரசுடன் கூட்டணி வைத்து தேர்தலை சந்திக்கிறதே?.வளர்ச்சியான ஆட்சி
கேள்வி:– நான் கேட்டது, நீங்கள் ஏன் பா.ஜனதா பக்கம் என்று தான்?. அதற்கு நேரிடையாக பதில் சொல்லுங்கள். தி.மு.க.வை பற்றி அல்ல?பதில்:– அண்ணா வளர்ச்சியான தமிழகம், ஊழல் இல்லாத தமிழகத்தை விரும்பினார். அதனை பா.ஜனதாவால் மட்டுமே கொடுக்க முடியும் என்ற நம்பிக்கை எனக்கு. மேலும் அப்போது அண்ணாவின் இந்தி எதிர்ப்பு போராட்டத்திற்கு ஆதரவு இருந்தது. அதேபோல் இன்று, மோடியின் ஊழலுக்கு எதிரான போராட்டத்தை மக்கள் ஆதரிக்கின்றனர். அன்றைய சூழ்நிலை வேறு. இன்றைய சூழ்நிலை வேறு. மக்கள் விரும்புவது ஊழலற்ற, வளர்ச்சியான ஆட்சியை தான்.குடும்ப அரசியல்
கேள்வி: திராவிட கட்சிகள் தமிழகத்தில் வளர்ச்சியை கொடுக்கவில்லை என்று சொல்கிறீர்களா?பதில்: தமிழுக்காகவும், தமிழர்களின் நலனுக்காகவும் தான் அண்ணா கட்சி தொடங்கினார். ஆனால் இன்று அந்த கட்சியில் குடும்ப அரசியலும், ஊழலும் தான் உள்ளது. இதனால் மக்கள் நலன் பாதிக்கப்பட்டுள்ளது. அதனால் தான் நான் பா.ஜனதாவில் என்னை இணைத்துக் கொண்டேன். மேலும் அண்ணா குடும்ப அரசியலை ஊக்குவித்து இருந்தால், இன்று எங்கள் குடும்பம் இப்படி இருந்திருக்க மாட்டோம்.எந்த தொகுதி?
கேள்வி:– பா.ஜனதா வேட்பாளராக எந்த தொகுதியில் களம் இறங்குகிறீர்கள்?பதில்:– எனக்கு தேர்தலில் போட்டியிட விருப்பம் இல்லை. ஆனால் மத்திய மந்திரி பொன்.ராதாகிருஷ்ணன் நான் போட்டியிட வேண்டும் என்று விரும்புகிறார். நிச்சயம் நான் போட்டியிட மாட்டேன். எனது கணவர் வேண்டுமானால், போட்டியிடலாம்.  இவ்வாறு அவர் பதிலளித்தார்.</description>
</news>
