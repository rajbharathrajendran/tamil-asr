<news>
<headline>விவசாயிகளும், குடிசைகளில் வசிப்பவர்களும் மின்சாரம் திருடுவதாக கருணாநிதி கூறுகிறாரா? விருத்தாசலம் பொதுக்கூட்டத்தில் ஜெயலலிதா கேள்வி</headline>
<description>
விருத்தாசலம்,
விவசாயிகளும், குடிசைகளில் வசிப்பவர்களும் மின்சாரம் திருடுவதாக கருணாநிதி கூறுகிறாரா? என்று விருத்தாசலம் பொதுக்கூட்டத்தில் ஜெயலலிதா தெரிவித்தார். 
ஜெயலலிதா பிரசாரம்
தமிழக சட்டமன்ற தேர்தலை முன்னிட்டு, அ.தி.மு.க. பொதுச் செயலாளரும், முதல்-அமைச்சருமான ஜெயலலிதா கடந்த 9-ந் தேதி தலைநகர் சென்னையில் தனது சூறாவளி பிரசாரத்தை தொடங்கினார். அன்று மாலை சென்னை தீவுத்திடலில் நடந்த பொதுக்கூட்டத்தில் 20 தொகுதி அ.தி.மு.க. வேட்பாளர்களை அறிமுகம் செய்து வைத்து அவர்களுக்கு ஆதரவு திரட்டினார். 
இதைதொடர்ந்து, நேற்று 2-வது நாளாக கடலூர் மாவட்டம் விருத்தாசலத்தில் முதல்-அமைச்சர் ஜெயலலிதா பிரசாரம் மேற்கொண்டார். விருத்தாசலம் சித்தலூர்-ஆலிச்சிக்குடி சாலையில் உள்ள மைதானத்தில் அமைக்கப்பட்டிருந்த பிரமாண்ட மேடையில், விருத்தாசலம், நெய்வேலி, பண்ருட்டி, கடலூர், குறிஞ்சிப்பாடி, புவனகிரி, சிதம்பரம், காட்டுமன்னார்கோவில், பெரம்பலூர், குன்னம், அரியலூர், ஜெயங்கொண்டம், திட்டக்குடி ஆகிய 13 தொகுதியில் போட்டியிடும் அ.தி.மு.க. வேட்பாளர்களை முதல்-அமைச்சர் ஜெயலலிதா அறிமுகம் செய்து வைத்து பேசியதாவது:- 
அமைதிப் பூங்கா
தமிழகம் அமைதிப் பூங்காவாக மாற வேண்டும். தமிழக மக்கள் எவ்வித அச்ச உணர்வும் இன்றி வாழ வேண்டும். தமிழகம் வளர்ச்சி அடைய வேண்டும். அந்த வளர்ச்சியின் பயனை ஒரு சிலர் மட்டும் பெறாமல், ஒரு குடும்பத்தினர் மட்டும் பெறாமல், ஒட்டுமொத்த தமிழ்நாட்டு மக்களும் பயன் அடைய வேண்டும். ஏழை, எளியவர்களின் வாழ்வில் வசந்தம் வீசிட வேண்டும். ஏழைகள் தங்கள் சொந்தக்கால்களிலேயே நிற்க திறன் பெற்றிட வேண்டும். அதுவரை அவர்களுக்கு தேவையான உதவிகளை அரசு அளித்திட வேண்டும் என்னும் காரணங்களுக்காக, தமிழகத்திலே ஆட்சி மாற்றத்தை ஏற்படுத்தி, எனது தலைமையிலான அ.தி.மு.க. அரசு அமைய நீங்கள் 2011-ல் வாக்களித்தீர்கள். நீங்கள் ஏற்படுத்திய மாற்றத்தால் உங்கள் வாழ்வு ஏற்றம் பெற்றது. 
தமிழகம் வளர்ச்சிப்பாதையில் விரைந்துள்ளது. இந்த வளர்ச்சியும், தமிழர்கள் வாழ்வில் ஏற்பட்டுள்ள மலர்ச்சியும் தொடர்ந்து நிலைத்திட, எனது தலைமையிலான அ.தி.மு.க. வின் நல்லாட்சி தொடர வேண்டும். எனவே, வருகிற மே 16-ந் தேதி நடைபெறவுள்ள சட்டமன்ற பொதுத்தேர்தலிலும், அ.தி.மு.க. மற்றும் தோழமைக் கட்சி வேட்பாளர்களை அதிக வாக்குகள் வித்தியாசத்தில் நீங்கள் வெற்றி பெறச் செய்ய வேண்டும் என்று உங்களையெல்லாம் அன்புடன் கேட்டுக்கொள்ளவே இன்று இங்கே உங்களைச் சந்திக்க வந்திருக்கிறேன். 
கடந்த 5 ஆண்டுகளில் ஏழை, எளியோர் ஏற்றம் பெறும் வகையிலான எண்ணிலடங்காத திட்டங்களை எனது தலைமையிலான அரசு நிறைவேற்றியுள்ளது. அனைத்து குடும்ப அட்டைதாரர்களுக்கும் விலையில்லா அரிசி வழங்கும் திட்டம்; மிகக் குறைந்த விலையில் பருப்பு வகைகள், சமையல் எண்ணெய் வழங்கும் திட்டம்; தாலிக்கு தங்கத்துடன் கூடிய 50 ஆயிரம் ரூபாய் வரையிலான திருமண உதவித்திட்டம்; 12 ஆயிரம் ரூபாய் மகப்பேறு நிதி உதவித் திட்டம்; விலையில்லா கறவைப் பசுக்கள் மற்றும் வெள்ளாடுகள் வழங்கும் திட்டம்; விலையில்லா மிக்சி, கிரைண்டர் மற்றும் மின் விசிறி வழங்கும் திட்டம்; பசுமை வீடுகள் திட்டம்; 1,000 ரூபாய் முதியோர் உதவித்தொகை வழங்கும் திட்டம்; இவை எல்லாம் நான் அளித்திருந்த தேர்தல் வாக்குறுதிகளின்படி செயல்படுத்தப்பட்ட திட்டங்கள். நான் சொன்னதை செய்தேன். ஆனால் அதற்கும் மேலாக, சொல்லாத பலவற்றையும் செய்தேன். 
அண்ணாமலை பல்கலைக்கழகம்
ஏழை, எளிய மக்களுக்கு தரமான கல்வி வழங்கும் வகையில் அண்ணாமலை பல்கலைக்கழகம் உருவாக்கப்பட்டது. ஆனால், அண்மை காலங்களில் ஏற்பட்ட நிதி மற்றும் நிர்வாக முறைகேடுகளால் அப்பல்கலைக்கழகத்தில் பல போராட்டங்கள் நடத்தப்பட்டு, 2012-ம் ஆண்டு நவம்பர் மாதம் பல்கலைக்கழகம் மூடப்பட்டது. அண்ணாமலை பல்கலைக்கழகம் தோற்றுவிக்கப்பட்ட நோக்கங்களை எய்திடவும்; நிர்வாகம் முறையாக செயல்படவும்; நிர்வாகம் மற்றும் நிதி நெருக்கடிகளில் இருந்து மீண்டு இழந்த பொலிவை மீண்டும் பெற்றிடவும்; எனது தலைமையிலான தமிழக அரசு அப்பல்கலைக்கழகத்தை எடுத்துக்கொண்டது. ஒரு புதிய சட்டம் இயற்றப்பட்டது. 
கடந்த 3 ஆண்டுகளில் இப்பல்கலைக்கழகத்திற்கு எனது அரசு 525 கோடி ரூபாய்க்கும் மேலாக வழங்கியுள்ளது. அண்ணாமலை பல்கலைக்கழகத்தை அரசு எடுத்துக்கொண்டதால் மருத்துவம், பல் மருத்துவம், பொறியியல், வேளாண்மை உள்ளிட்ட அனைத்து படிப்புகளுக்கும் வெளிப்படையான முறையில் கல்வித் தகுதி மற்றும் இடஒதுக்கீட்டு விதிகளின்படி மாணாக்கர் சேர்க்கை நடைபெறுகிறது. ஏனைய அரசு கல்லூரிகளில் வழங்குவதைப் போல முதல் தலைமுறை பட்டதாரி மாணாக்கர்களுக்கு வழங்கப்படும், கல்வி கட்டண சலுகை உள்ளிட்ட அனைத்து சலுகைகளும் வழங்கப்படுகின்றன. 
விரைவான நிவாரணப்பணி
2011-ம் ஆண்டு டிசம்பர் மாதம் தானே புயல் 140 கி.மீ. வேகத்தில் கடலூர் மாவட்டத்தை தாக்கியது. இந்த புயல் கடலூரை தாக்கும் என்ற எச்சரிக்கை பெறப்பட்ட உடனேயே எனது அரசு துரித நடவடிக்கைகளை மேற்கொண்டு தாழ்வான பகுதிகளில் வசித்து வந்தவர்களை பாதுகாப்பான இடங்களுக்கு கொண்டு சென்று தங்க வைத்ததுடன், அவர்களுக்கு உணவு, குடிநீர் போன்ற அத்தியாவசியப் பொருட்களை வழங்கியது. 
எனது அரசு எடுத்த முன்னெச்சரிக்கை நடவடிக்கைகளின் காரணமாகவே பெருமளவு உயிரிழப்பு தடுக்கப்பட்டது. விரைவான நிவாரணப் பணிகளை எனது அரசு மேற்கொண்டது. 
கடலூர் மாவட்டத்தில் அனைத்து இடங்களிலும் குடிநீர் வினியோகம் பாதிக்கப்பட்டதுடன், மின் கட்டமைப்புகள் பெரும் சேதத்திற்கு உள்ளாகின. கடலூரில் உள்ள அனைத்து துணை மின் நிலையங்களும் பாதிக்கப்பட்டன. இந்த பாதிப்புகள் அனைத்தும் போர்க்கால அடிப்படையில் சீர் செய்யப்பட்டு 6 மாதங்களில் முடிக்கக் கூடிய பணிகள் 14 தினங்களிலேயே முடிக்கப்பட்டன. 
முந்தைய தி.மு.க. ஆட்சியில் 2000-ம் ஆண்டு நவம்பர் மாதம் புயல் காரணமாக ஏற்பட்ட சேதங்கள் 2001-ம் ஆண்டு மார்ச் மாதம் தான் முழுமையாக சீரமைக்கப்பட்டன. அதே போன்று, 2008-ம் ஆண்டு நவம்பர் மாதம் தி.மு.க. ஆட்சியில் நிஷா புயல் காரணமாக ஏற்பட்ட மின் பாதிப்புகள் 2009-ம் ஆண்டு ஜனவரி மாதத்தில் தான் சீர் செய்யப்பட்டன. ஆனால் இவற்றை விட மிக அதிக பாதிப்புகளை ஏற்படுத்திய தானே புயல் மின் பாதிப்புகள் எனது ஆட்சியில் 15 நாட்களிலேயே சீர்செய்யப்பட்டன. 
மின் உற்பத்தி
மின்சார வாரியத்தை சீரமைக்கக் கூடிய திட்டம் என மத்திய அரசு கொண்டு வந்துள்ள யு.டி.ஏ.ஒய். திட்டத்தில் தமிழக அரசு பங்கு பெறாதது குறித்து ஒரு சில மத்திய மந்திரிகளும், தி.மு.க. தலைவர் கருணாநிதியும் தமிழக அரசை குறை கூறி வருகின்றனர். அனைந்திந்திய அளவில் தனியாரிடம் அதிக அளவில் மின் உற்பத்தி செய்யும் திறன் இருந்த போதும் பல மாநிலங்களில் மின் வெட்டு நிலவி வருகிறது. இதற்கு காரணம் அந்த மின் பகிர்மான கழகங்கள் பெரும் நஷ்டத்தில் இயங்கி வருவதாலும், அவர்களால் வாங்கிய கடன் மற்றும் வட்டி வங்கிகளுக்கு செலுத்த இயலாததாலும், அவைகளால் மின்சாரம் வாங்க இயலவில்லை. தனியார் மின் உற்பத்தி நிலையங்கள் முழு செயல் திறனில் செயல்பட முடியாததால் அவர்களாலும் வங்கிகளிடம் இருந்து பெற்ற கடனை திருப்பிச் செலுத்த இயலவில்லை. 
எனவே, வங்கிகளும் இந்த கடன் தொகையை செயல்படாத சொத்தாக மாற்றிடும் நிலை ஏற்பட்டுள்ளது. எனவே, மின்சார வாரியங்களின் கடன்களை மாநில அரசு ஏற்றுக்கொள்ள வேண்டும் என்றும், அவ்வாறு ஏற்றுக்கொண்டால் மின்சார வாரியங்கள் மீண்டும் கடன் பெற்று மின்சாரத்தை வாங்கி மக்களுக்கு வழங்க இயலும் என்ற அடிப்படையிலும் இந்த திட்டம் கொண்டு வரப்பட்டுள்ளது. எனவே தான் இந்த திட்டம் தனியார் மின் உற்பத்தியாளர்களுக்கும், வங்கிகளுக்கும் லாபகரமாக அமையும் என்றாலும், தமிழக அரசுக்கும், தமிழக மக்களுக்கும் பாதிப்பையே ஏற்படுத்தும்.
கருணாநிதி அறிக்கை
மாநில அரசால் மின் வாரியத்தின் கடன்கள் ஏற்றுக்கொள்ளப்பட்டு நிதி பத்திரங்கள் வெளியிடுவதன் மூலம் நிதி திரட்டலாம் என்றாலும், நிதிப் பற்றாக்குறை தொடர்பான நிதி பொறுப்பு மற்றும் வரவு செலவு மேலாண்மை, அதாவது எப்.ஆர்.பி.எம். வரையறைகளுக்கு 2 ஆண்டுகளுக்கு மட்டுமே தளர்வு செய்யப்படுவதால், அடுத்த ஆண்டில் இருந்து மாநில அரசால் கடன் எதையும் பெற இயலாது. 
எனவே, வளர்ச்சித் திட்டங்கள் எதையும் செயல்படுத்த இயலாது. 
மேலும் மின் வாரிய செலவுகளுக்கேற்ப 3 மாதங்களுக்கு ஒரு முறை மின் கட்டணங்கள் மாற்றி அமைக்கப்பட வேண்டும் என்ற நிபந்தனை ஏற்றுக்கொள்ள இயலாத ஒன்றாகும். 
மின் திருட்டு போன்ற சம்பவங்களில் ஈடுபடுவோருக்கு ஆதரவாக தமிழக அரசு செயல்பட்டு வருவதாக மத்திய மந்திரி கூறியுள்ளதாக கருணாநிதி கூறியுள்ளார். மத்திய மந்திரி கூறியது கருணாநிதிக்கு புரியவில்லை போலும். மத்திய மந்திரி பிரகாஷ் ஜவடேகர் கூறியது மின் மீட்டர்கள் இல்லாத காரணத்தால் மின் திருட்டும், மின் இழப்பும் ஏற்படுகிறது என்று கூறியுள்ளார். தமிழகத்தில் விவசாய பம்பு செட்டுகள் மற்றும் குடிசை மின் இணைப்புகளுக்கு மட்டுமே மின் மீட்டர்கள் பொருத்தப்படாத போது, மின் மீட்டர்கள் இல்லாததால் மின் திருட்டு ஏற்படுகிறது எனக் கூறுவது தவறு என அமைச்சர்கள் பதில் சொல்லியிருந்தனர். இதை கருணாநிதி ஏற்றுக்கொள்ளவில்லை என்றால், விவசாயிகளும், குடிசைகளில் வசிப்பவர்களும் மின் திருட்டுகளில் ஈடுபடுகிறார்கள் என்று கருணாநிதி கூறுகிறாரா என்பதற்கு அவர் தான் பதில் சொல்ல வேண்டும்; 
யு.டி.ஏ.ஒய். திட்டத்தால் மாநில அரசுக்கும், மக்களுக்கும் ஏற்படும் பாதிப்புகளை தெளிவாக எடுத்துக் கூறியும், கருணாநிதி இதனால் பயன் உண்டு என சொல்லுகிறார். தி.மு.க. இந்த தேர்தலில் வெற்றி பெறப் போவதில்லை என்பது கருணாநிதிக்கு நன்றாகவே தெரியும். எனவே தான் 3 மாதங்களுக்கு ஒரு முறை மின் கட்டணங்களை மாற்றி அமைக்கும் திட்டத்தை ஏற்றுக்கொள்ள வேண்டும் என்று சொல்கிறார் கருணாநிதி. 
3 மாதங்களுக்கு ஒரு முறை மின் கட்டணங்களை மாற்றி அமைப்பது எப்படி மக்களுக்கு பயன் அளிக்கக் கூடிய திட்டம் என்பதை கருணாநிதி தான் விளக்க வேண்டும். விளக்குவாரா?.
மதுவிலக்கு
எனது தலைமையிலான அ.தி.மு.க. எதிர்வரும் சட்டமன்ற தேர்தலில் வெற்றி பெற்று மீண்டும் ஆட்சியமைத்தவுடன் மதுவிலக்கு படிப்படியாக அமல்படுத்தப்பட்டு பூரண மதுவிலக்கு என்ற நிலை எய்தப்படும். முதலில் சில்லறை மதுபானக் கடைகள் திறந்திருக்கும் நேரம் குறைக்கப்படும். கடைகளின் எண்ணிக்கை குறைக்கப்படும். 
பின்னர் சில்லறை மதுபானக் கடைகளுடன் இணைந்த பார்கள் மூடப்படும். குடிப்பழக்கத்திற்கு உள்ளாகி உள்ளோரை மீட்பதற்கான மீட்பு நிலையங்கள் ஏற்படுத்தப்படும். இவை அனைத்தும் செயல்படுத்தப்பட்டு படிப்படியாக பூரண மதுவிலக்கு என்னும் லட்சியத்தை நாம் அடைவோம். 
கதை
1971-ம் ஆண்டில் பூரண மதுவிலக்கை நீக்கியதே கருணாநிதி தான். ஒரு தலைமுறையையே குடிப்பழக்கத்திற்கு ஆட்படுத்தியவர் கருணாநிதி தான். அந்த கருணாநிதி இன்றைக்கு மற்ற கட்சி தலைவர்களுடன் சேர்ந்துகொண்டு பூரண மதுவிலக்கை அமல்படுத்த வேண்டும்; அமல்படுத்த வேண்டும் என்று கூக்குரல் இடுகிறார் என்றால் ஒரு கதை தான் நினைவுக்கு வருகிறது. 
ஒருவர் தனது கூட்டாளிகளுடன் சேர்ந்து வேறு ஒருவரை கொலை செய்துவிட்டார். சாவு ஏற்பட்டது. ஏதோ சில காரணங்களினால் அந்த இடத்தைவிட்டு இவர்களால் ஓட முடியவில்லை. அதான் கொலையாளியும், அவர் கூட்டாளிகளும் அங்கேயே நின்று கொண்டிருந்தார்கள். அப்போது, கொலை செய்யப்பட்டவரின் உற்றாரும், உறவினர்களும், நண்பர்களும் அங்கே ஓடி வந்தனர். அய்யோ நண்பா நீ போய்விட்டாயா, அய்யோ மகனே நீ போய்விட்டாயா என்று மற்றவர்கள் கூக்குரலிட்டு அழுகின்ற போது, இந்த கொலையாளியும், அவரது நண்பர்களும் சேர்ந்து அய்யோ நண்பா நீ போய்விட்டாயா என்று கதறி, அழுது ஒப்பாரி வைத்தார்களாம். அதுபோல இருக்கிறது கருணாநிதி மதுவிலக்கைப் பற்றிப் பேசுவது. 
தாரக மந்திரம்
பொதுமக்களே, வாக்காளப் பெருமக்களே, ‘‘மக்களால் நான், மக்களுக்காகவே நான்’’ என்ற தாரக மந்திரத்தை கடைபிடித்தே நான் பணியாற்றி வருகிறேன். 
உங்களால் நான், உங்களுக்காகவே நான். உண்மை எப்படி நம்பிக்கையை கொடுக்கிறதோ, உழைப்பு எப்படி வசதியைக் கொடுக்கிறதோ, திறமை எப்படி வெற்றியைக் கொடுக்கிறதோ, அதுபோல, எனது ஆட்சி உங்களுக்கு வசந்தத்தை கொடுத்து இருக்கிறது. இந்த வசந்தம் தொடர்ந்திட, ஏழைகள் தொடர்ந்து ஏற்றம் பெற்றிட, தமிழகம் அமைதிப் பூங்காவாய் தொடர்ந்திட, மின்வெட்டே இல்லை என்ற நிலை நிலைத்திட; பொருளாதாரம், அபரிமிதமான வளர்ச்சி அடைந்திட; தொழில்கள் தொடர்ந்து வளர்ச்சி அடைந்திட தொழிலாளர் நலன் பெருகிட, விவசாயம் விருத்தி அடைந்திட, சேவைத் துறை மேலும் செழித்திட, தமிழகம் தொடர்ந்து முன்னேற்றப் பாதையில் சென்றிட, தமிழகத்தின் உரிமைகள் தொடர்ந்து நிலைநாட்டப்பட, தற்போதுள்ள நலத்திட்டங்கள் நீடித்திட, அமைதி, வளம், வளர்ச்சி என்ற பாதையில் தமிழகம் தொடர்ந்து பீடுநடை போட, வருகின்ற 16-5-2016 அன்று நடைபெற உள்ள சட்டமன்றப் பொதுத்தேர்தலில், எம்.ஜி.ஆர். கண்ட வெற்றிச் சின்னமாம் ‘‘இரட்டை இலை’’ சின்னத்தில் வாக்களித்து, இவர்கள் அனைவரையும் பெருவாரியான வாக்குகள் வித்தியாசத்தில் மகத்தான வெற்றி அடையச் செய்ய வேண்டும் என்று உங்களையெல்லாம் அன்புடன் வேண்டி கேட்டுக்கொள்கிறேன். 
இவ்வாறு ஜெயலலிதா பேசினார். </description>
</news>
