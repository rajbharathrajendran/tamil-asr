<news>
<headline>பீட்டர் அல்போன்ஸ் உள்பட த.மா.கா. நிர்வாகிகள் காங்கிரசில் இணைந்தனர்  ‘தேர்தலில் போட்டியிட மாட்டோம்’ என்று அறிவிப்பு</headline>
<description>
சென்னை,முகுல் வாஸ்னிக், ஈ.வி.கே.எஸ்.இளங்கோவன் முன்னிலையில் பீட்டர் அல்போன்ஸ் உள்பட த.மா.கா. நிர்வாகிகள் காங்கிரஸ் கட்சியில் இணைந்தனர். இணைப்பு விழாத.மா.கா.வில் இருந்து விலகியவர்கள் காங்கிரஸ் கட்சியில் இணையும் விழா சென்னை சத்தியமூர்த்திபவனில் நேற்று நடைபெற்றது. அகில இந்திய காங்கிரஸ் கட்சியின் பொதுச்செயலாளரும், தமிழக பொறுப்பாளருமான முகுல் வாஸ்னிக், தமிழக காங்கிரஸ் தலைவர் ஈ.வி.கே.எஸ். இளங்கோவன் ஆகியோர் முன்னிலையில் த.மா.கா. மூத்த துணை தலைவர் பீட்டர் அல்போன்ஸ், விசுவநாதன், சிறுபான்மைப்பிரிவு தலைவர் அமீர்கான், மீனவரணி தலைவர் கஜநாதன், மாநில செயலாளர்கள் வில்லிவாக்கம் சுரேஷ், டி.பி.தங்கராஜ், இளைஞரணி பொதுச்செயலாளர் ஜெயகுமார், மகளிரணி பொதுச்செயலாளர் மைதிலி தேவி உள்பட நிர்வாகிகளும், தொண்டர்களும் தங்களை மீண்டும் காங்கிரஸ் கட்சியில் இணைத்துக் கொண்டனர். தேசியவாத காங்கிரஸ் கட்சியின் பொதுச் செயலாளர் ராஜேஸ்வரன், ராமசாமி படையாச்சியார் மகன் ராமதாஸ் ஆகியோரும் காங்கிரஸ் கட்சியில் இணைந்தனர்.ப.சிதம்பரம்நிகழ்ச்சியில் முன்னாள் மத்திய மந்திரி ப.சிதம்பரம் பேசியதாவது:-தேர்தல் ஏற்பட்ட பிறகு ஒரு பிளவு ஏற்படுகிறது. தேர்தல் வரும்போது ஒற்றுமை ஏற்படுவது அண்மைக்கால அரசியல் நியதியாக உள்ளது. காங்கிரஸ் கட்சியின் லட்சியங்கள் நிறைவேற வேண்டும் என்றால் ஒரே காங்கிரஸ் கட்சியாக, ஒற்றுமையுடன் இருக்க வேண்டும்.இந்த லட்சியங்களை நான் நிறைவேற்ற வேண்டும் என்று தனி பாதை, தனி கட்சிக்கு சென்றவர்கள் தங்கள் தவறை விரைவில் உணர்ந்து கொண்டிருக்கிறார்கள். நம்முடைய லட்சியம் நிறைவேற வேண்டும் என்றால் நீண்ட நெடிய பயணம் மேற்கொள்ள வேண்டும். அனைவரும் அந்த பாதையில் நடைபோட வேண்டும். நிச்சயமாக அகில இந்திய அளவில், மற்ற மாநிலங்களில், தமிழ்நாட்டில் காங்கிரசின் லட்சியம் நிறைவேறும். இவ்வாறு அவர் பேசினார்.தேர்தலில் போட்டியில்லைதேர்தலில் நீங்கள் போட்டியிடுவீர்களா? என்று பீட்டர் அல்போன்சிடம் நிருபர்கள் கேட்டதற்கு, ‘நாங்கள் தேர்தலில் போட்டியிட மாட்டோம். எந்த எதிர்பார்ப்பும் இல்லாமல் காங்கிரஸ் கட்சியில் சேர்ந்துள்ளோம்.’ என்றார். விழாவில், முன்னாள் மத்திய மந்திரி ப.சிதம்பரம், முன்னாள் தலைவர்கள் குமரி அனந்தன், கே.வி.தங்கபாலு, எம்.கிருஷ்ணசாமி, துணை தலைவர் எச்.வசந்தகுமார், ஊடக பிரிவு தலைவர் கோபண்ணா உள்பட நிர்வாகிகள் கலந்து கொண்டனர்.</description>
</news>
