<news>
<headline>தொகுதி பங்கீட்டில் சிக்கல்: தி.மு.க. கூட்டணியில் காங்கிரசா? த.மா.கா.வா? இருகட்சிகளையும் ஒருங்கிணைத்து அழைத்து செல்ல தி.மு.க. விருப்பம்</headline>
<description>
சென்னை,தி.மு.க. கூட்டணியில் காங்கிரஸ் கட்சி நீடிக்குமா? அல்லது த.மா.கா. இடம் பெறுமா என்ற கேள்வி எழுந்து உள்ளது. இந்த இருகட்சிகளையும் ஒருங்கிணைந்து அழைத்து செல்ல தி.மு.க. விரும்புகிறது.தி.மு.க. கூட்டணி
தமிழக சட்டசபை தேர்தலை சந்திக்க, தி.மு.க. தனது தலைமையில் வலுவான கூட்டணியை அமைக்க முயற்சி செய்கிறது. இதையொட்டி சிறிய கட்சிகளுடன் தி.மு.க. தொடர்ந்து பேச்சுவார்த்தை நடத்தியது. அதில் உடன்பாடு ஏற்பட்ட கட்சிகளுக்கு தொகுதிகளையும் ஒதுக்கியது.ஆனால் முதலில் இணைந்த காங்கிரஸ் கட்சிக்கு கூட்டணி என்ற அறிவிப்போடு, இன்னும் தொகுதி உடன்பாடு ஏற்படாமல் உள்ளது.காங்கிரஸ் கட்சி சார்பில் குலாம்நபி ஆசாத், கடந்த சில நாட்களுக்கு முன்பு தி.மு.க. தலைவர் கருணாநிதியை சந்தித்து பேச்சுவார்த்தை நடத்தினார். அப்போது அவர், ‘‘கடந்த சட்டசபை தேர்தலில் 63 தொகுதிகளில் காங்கிரஸ் கட்சி போட்டியிட்டது. அதே அளவு தொகுதிகளை வழங்க வேண்டும்’’ என்றார்.தி.மு.க. மறுப்பு
ஆனால் தி.மு.க. தரப்பில், ‘‘கடந்த முறை காங்கிரஸ் 63 தொகுதிகளில் போட்டியிட்டு, வெறும் 5 தொகுதிகளில் தான் வெற்றி பெற்றது. எனவே கடந்த முறை ஒதுக்கிய 63 தொகுதியினை திட்டவட்டமாக தர முடியாது’’ என்று மறுத்தனர். மேலும் காங்கிரஸ் கட்சியில் இருந்து ஜி.கே.வாசன் பிரிந்து சென்று விட்டதால் காங்கிரசின் பலமும் குறைந்தது என தி.மு.க. தரப்பில் சுட்டி காட்டப்பட்டது.எனவே காங்கிரஸ் கட்சிக்கு அதிகபட்சமாக 20 சீட்டு தான் இந்த தேர்தலில் தர முடியும் என்று தி.மு.க. கூறியது. ஆனால் காங்கிரஸ் தரப்பில் குறைந்தது 45 தொகுதிகளாவது தர வேண்டும் என்றனர். இதன் காரணமாக பேச்சுவார்த்தை முடிவுக்கு வரவில்லை.டெல்லியில் ஆலோசனை
இந்த சூழ்நிலையில், டெல்லியில் தமிழக தேர்தல் கூட்டணி குறித்து ராகுல்காந்தி நேற்று ஆலோசனை நடத்தினார். அப்போது தி.மு.க. கூட்டணியில் இடம் பெற்று, குறைந்த தொகுதியில் போட்டியிடுவதா? அல்லது தனித்து போட்டியிடலாமா என்று விவாதித்தனர்.இதற்கிடையில் ஜி.கே.வாசனின் த.மா.கா., அ.தி.மு.க. கூட்டணியில் சேரும் என்று எதிர்பார்க்கப்பட்டது. ஆனால் அங்கு அவர்கள் கேட்ட எண்ணிக்கையிலான தொகுதி கிடைக்க வில்லை. மேலும் இரட்டை இலை சின்னத்தில் தான் போட்டியிட வேண்டும் என்ற நிபந்தனையை ஜி.கே.வாசன் ஏற்க மறுத்து விட்டார். அதன் வெளிப்பாடு தான், அவர் ‘‘தென்னந்தோப்பு’’ சின்னம், த.மா.கா. சின்னம் என்று அறிவித்தார்.ஜி.கே.வாசன் கருத்து
அ.தி.மு.க. பக்கம் சேர முடியாததால் ஜி.கே.வாசன் தி.மு.க.வுடன் கூட்டணி வைக்க முடிவு செய்துள்ளார். அதனை உறுதி செய்யும் வகையில் நேற்று முன்தினம் நடந்த பத்திரிகையாளர் சந்திப்பில் ஜி.கே.வாசனிடம் நிருபர்கள், தி.மு.க. கூட்டணியில் காங்கிரஸ் கட்சி இருப்பதால் த.மா.கா. அதில் சேருவதில் தயக்கமா? என்று கேட்டனர்.இதற்கு மறுப்பு தெரிவிக்காத ஜி.கே.வாசன், ‘‘காங்கிரஸ் கட்சி தேசிய கட்சி. நாங்கள் மாநில கட்சி’’ என்றும் மழுப்பலாக பதில் அளித்தார்.அவரது இந்த பதிலே தி.மு.க. கூட்டணியில் த.மா.கா. இணைகிறது என்பதற்கான அடித்தள கருத்து என்று அந்த கட்சி நிர்வாகிகளே கூறுகின்றனர். மேலும் கூட்டணி ஏற்படும் வகையில் சில த.மா.கா. தலைவர்கள், தி.மு.க.வுடன் தொடர்பு கொண்டு பேசி வருகின்றனர்.2 கட்சிகள்
தி.மு.க.வை பொறுத்தவரை காங்கிரஸ் மற்றும் த.மா.கா. என இந்த 2 கட்சிகளையும் கூட்டணியில் சேர்த்துக்கொள்ள விரும்புகிறது. எனவே இந்த கட்சிகளுக்கும் தலா 20 தொகுதிகள் வீதம் ஒதுக்கவும் முன்வருவதாக தெரிகிறது.இந்த விஷயத்தில் காங்கிரஸ் கட்சியை பொறுத்தவரை த.மா.கா.வை தி.மு.க. கூட்டணியில் சேர்ப்பதற்கு மறுப்பு தெரிவிக்கவில்லை. ஆனால் குறைந்தது 45 தொகுதிகள் தங்களுக்கு வேண்டும் என்பது தான் நிபந்தனையாக உள்ளது.திருநாவுக்கரசர் நிபந்தனை
இது குறித்து காங்கிரஸ் கட்சி பொது செயலாளர் திருநாவுக்கரசர் நேற்று கூறும்போது, ‘‘தி.மு.க. கூட்டணியில் யார் இடம் பெற வேண்டும் என்று கூட்டணியின் தலைமை (தி.மு.க.) முடிவு செய்யும். அதில் ஜி.கே.வாசன் உள்பட யாரையும் அவர்கள் சேர்க்கலாம். அதில் எங்களுக்கு ஆட்சேபனை இல்லை. ஆனால் மற்ற கட்சிகளை காரணம் காட்டி, காங்கிரசுக்கு ஒதுக்கும் தொகுதிகளின் எண்ணிக்கையை குறைக்க நாங்கள் ஒருபோதும் அனுமதிக்க மாட்டோம். முதலில் எங்களுக்கான தொகுதியை ஒதுக்கி விட்டு, மற்றவர்களுக்கு ஒதுக்கட்டும்’’ என்றார்.ஞானதேசிகன் கருத்து
திருநாவுக்கரசரின் இந்த கருத்து குறித்து தமா.கா.வின் மூத்த தலைவர் ஞானதேசிகனிடம் கேட்ட போது, அவர் கூறியதாவது:–‘உண்மையான காங்கிரஸ் கட்சி நாங்கள் தான் (த.மா.கா.). கடந்த 2001–ம் ஆண்டு தேர்தலின் போது அ.தி.மு.க.வுடன் காங்கிரசுக்காக, தமா.கா. தான் தொகுதி உடன்பாடு செய்து மூப்பனார் தான் கையெழுத்து போட்டார். அப்போது நாங்கள் தான் காங்கிரஸ் கட்சிக்கு 15 இடங்களை வழங்கினோம். மேலும் தற்போதைய சூழ்நிலையில் திருநாவுக்கரசர் உள்பட யாரும் எங்களுக்கு தடையில்லா சான்றிதழ் தர வேண்டாம். கூட்டணி குறித்து வாசன் அறிவிப்பார்.  இவ்வாறு அவர் கூறினார்.காங்கிரசும்–த.மா.கா.வும் ஒத்துப்போனால் பிரச்சினை இல்லை–தி.மு.க.
தி.மு.க. கூட்டணியில் தமா.கா. இணையுமா என்ற கேள்விக்கு தி.மு.க. செய்தி தொடர்பாளர் டி.கே.எஸ்.இளங்கோவன் கூறியதாவது:–காங்கிரஸ் கட்சியில் ஏற்பட்ட பிளவு காரணமாக அவர்கள் (த.மா.கா.) உருவாகி இருக்கிறார்கள். ஆனால் தி.மு.க.விற்கும், த.மா.கா.விற்கும் கொள்கை ரீதியாக கருத்து மோதல்கள் கிடையாது. கூட்டணி விவகாரத்தில் த.மா.கா.வும், காங்கிரசும் ஒத்துப்போனால் தி.மு.க.வுக்கு ஒரு பிரச்சினையும் இல்லை.ஆனால் நாங்கள் த.மா.கா.வுடன் கூட்டணி பேச்சுவார்த்தை நடத்தவில்லை. எங்களுடன் கூட்டணி வைத்திருப்பவர்களுக்கு உரிய மரியாதை கொடுக்க வேண்டும் என்பதில் தி.மு.க. தலைவர் கருணாநிதி உறுதியாக இருப்பார். அடுத்தவர் போராட்டத்தில் குளிர்காய நினைக்க மாட்டார். எங்களோடு காங்கிரஸ் கட்சி கூட்டணி சேர ஒப்புக்கொண்டு பேச்சுவார்த்தை நடந்து கொண்டிருக்கும் நிலையில், த.மா.கா. வரவை காங்கிரஸ் கட்சி எதிர்க்கவில்லை என்றால் தி.மு.க.வுக்கு எந்த தடையும் இல்லை.  இவ்வாறு அவர் கூறினார்.</description>
</news>
