<news>
<headline>வீடியோ: ரஜினிகாந்தை போன்று பயந்து நான் பின்வாங்க மாட்டேன் விஜயகாந்த் பேச்சு</headline>
<description>
சென்னை, 
சென்னை வில்லிவாக்கத் தில் நேற்று தே.மு.தி.க. பிரசார கூட்டம் நடைபெற்றது. இதில் அக்கட்சி வேட்பாளர்களை ஆதரித்து தே.மு.தி.க. தலைவரும், மக்கள் நலக் கூட்டணியின் முதல்-அமைச்சர் வேட்பாளருமான விஜயகாந்த் கலந்து கொண்டு பேசினார். அப்போது அவர் கூறியதாவது:-
அ.தி.மு.க., தி.மு.க. ஆகிய 2 கட்சிகளும் தமிழகத்தை மாறி மாறி ஆட்சி செய்துள்ளன. அதனால் எந்த பயனும் இல்லை. தமிழகத்தை தலைநிமிரச் செய்வோம் என்று கூறியே தொடர்ந்து ஆட்சிக்கு வந்த இந்த 2 கட்சிகளும் குட்டிச் சுவராக்கி விட்டன. 
அவர்களிடம் முரட்டு பணம் இருக்கிறது. எங் களிடம் மக்கள் மனம் உள்ளது. வெள்ள பாதிப்பு ஏற்பட்ட போது, நாம் எவ்வளவோ கஷ்டப் பட்டோம். மீண்டும் அ.தி.மு.க., தி.மு.க.வுக்கு ஓட்டு போட்டால் அது போன்ற கஷ்டத்தையே அனுபவிக்க வேண்டி இருக்கும். 
நான் நடித்த கஜேந்திரா படம் வெளியான சமயத்தில், அதில் இடம் பெற்ற தமிழன்.... தமிழன்.... என்கிற பாடலை நிறுத்துமாறு, பா.ம.க. நிறுவனர் ராமதாஸ் கூறினார். ஆனால் நான் அதைக் கண்டு பயப்படாமல் படத்தை வெளியிட்டேன். நல்ல மனிதர்களுக்கு மட்டுமே நான் பயப்படுவேன். ரஜினிகாந்தை போன்று பின்வாங்க மாட்டேன். அவர் நல்ல நண்பர். அடிக்கடி இருவரும் போனில் பேசிக்கொள்வோம். தமிழகத்தில் மாற்றம் ஏற்பட மக்கள் நலக் கூட்டணியை நீங்கள் ஆதரிக்க வேண்டும். இவ்வாறு விஜயகாந்த் பேசினார். </description>
</news>
