<news>
<headline>கூட்டணி கனவு நினைவானது போல் நாங்கள் கண்ட ஆட்சி கனவும் நினைவாகும் தேர்தல் பிரசார குறுந்தகடை வெளியிட்டு திருமாவளவன் பேட்டி</headline>
<description>
சென்னை,கூட்டணி கனவு எப்படி நினைவானதோ, அதேபோல் நாங்கள் கண்ட ஆட்சி கனவும் நினைவாகும் என்று தொல்.திருமாவளவன் தெரிவித்தார்.குறுந்தகடு வெளியீடு
தே.மு.தி.க.–மக்கள் நல கூட்டணி சார்பில் ‘தமிழகத்தின் திசை வழிப்போக்கு’ என்ற தேர்தல் பிரசார குறுந்தகடு வெளியீட்டு விழா சென்னை அசோக் நகரில் உள்ள விடுதலை சிறுத்தைகள் கட்சி அலுவலகத்தில் நேற்று நடந்தது. விழாவுக்கு விடுதலை சிறுத்தைகள் கட்சி தலைவர் தொல்.திருமாவளவன் தலைமை தாங்கினார்.தேர்தல் பிரசார குறுந்தகடை இந்திய கம்யூனிஸ்டு கட்சியின் மாநிலத் தலைவர் முத்தரசன் வெளியிட, மார்க்சிஸ்ட் கம்யூனிஸ்டு கட்சியின் சட்டமன்ற உறுப்பினர் பீமாராவ் பெற்றுக் கொண்டார்.இந்த விழாவுக்கான ஏற்பாடுகளை விடுதலை சிறுத்தைகள் கட்சியின் துணை பொதுச் செயலாளர் வன்னி அரசு செய்திருந்தார். அதைத்தொடர்ந்து தொல்.திருமாவளவன் நிருபர்களுக்கு பேட்டியளித்தார். அப்போது அவர் கூறியதாவது:–திருப்பத்தை உருவாக்கும்
மாமண்டூரில் நாளை (இன்று) மாலை 4 மணியளவில் தே.மு.தி.க.–மக்கள் நல கூட்டணி தேர்தல் சிறப்பு மாநாடு நடைபெற உள்ளது. இதில் கூட்டணியில் உள்ள அனைத்து கட்சி தலைவர்களும் பேசுகிறார்கள். இந்த மாநாடு தமிழகத்தில் மகத்தான திருப்பத்தை உருவாக்கும்.கடந்த சில தினங்களுக்கு முன்பு தி.மு.க. தலைவர் கருணாநிதி பற்றி வைகோ செய்தியாளர்கள் சந்திப்பின் போது, சில கருத்துகளை தெரிவித்தார். அவர் கூறிய கருத்துக்கு வருத்தம் தெரிவித்து மன்னிப்பும் கேட்டார். ஆனால், கடந்த சில நாட்களாக வைகோவின் உருவ பொம்மையை எரிப்பது, அவருடைய படத்தை செருப்பால் அடிப்பது என தி.மு.க.வினர் ஈடுபடுகின்றனர். இது மிகுந்த வேதனை தருகிறது. தி.மு.க. தலைவர் கருணாநிதி நாகரிகம் மிகுந்த மூத்த தலைவர், வைகோ வெளிப்படையாக மன்னிப்பு கேட்டு வேண்டுகோள் விடுத்த அறிக்கையை அவர் ஏற்றுக்கொள்வது தார்மீக கடமை.  இவ்வாறு அவர் கூறினார்.இதையடுத்து தொல்.திருமாவளவனிடம் நிருபர்கள் கேட்ட கேள்விகளும், அதற்கு அவர் அளித்த பதில்களும் வருமாறு:–வேட்பாளர் பட்டியல்
கேள்வி:– ஈ.வி.கே.எஸ்.இளங்கோவன், பொன்.ராதாகிருஷ்ணன், எச்.ராஜா ஆகியோர் உள்பட பலர் தே.மு.தி.க.–மக்கள் நல கூட்டணி குறித்து பல்வேறு கருத்துகளை தெரிவித்து வருகிறார்களே?பதில்:– மக்கள் நல கூட்டணி உருவானது முதல் பலர் கேலி, கிண்டல் செய்தார்கள். இந்த கூட்டணி தேர்தலுக்கு முன்பாகவே சிதறும் என்று கூறினார்கள். ஆனால் நாங்கள் கண்ட கூட்டணிக் கனவு நினைவாகி வருகிறது. தமிழ் மாநில காங்கிரஸ் கட்சியுடன் எங்கள் கூட்டணித் தலைவர்கள் பேச்சுவார்த்தை நடத்துகின்றனர். த.மா.க. எங்கள் கூட்டணியில் இணைந்துவிடும் என்ற பதற்றத்தில் பலர் பிதற்றுகிறார்கள். இனி வரக்கூடிய நாட்களிலும் பிதற்றுவார்கள். நாங்கள் கண்ட கூட்டணி கனவு நினைவானது போல் ஆட்சிக்கனவும் நினைவாகும்.கேள்வி:– தே.மு.தி.க.–மக்கள் நல கூட்டணியின் தேர்தல் சிறப்பு மாநாட்டில் கூட்டணியில் உள்ள எந்நெந்த கட்சிகளின் வேட்பாளர் பட்டியல் வெளியிடப்படும்?பதில்:– தே.மு.தி.க.வின் முதல் வேட்பாளர் பட்டியல் மட்டும் இந்த மாநாட்டில் வெளியிடப்பட உள்ளது. கூட்டணியில் உள்ள மற்ற கட்சிகளின் வேட்பாளர் பட்டியல் அதன்பிறகு ஓரிரு நாட்களில் அறிவிக்கப்படும்.நம்பிக்கை இல்லை
கேள்வி:– தேர்தல் ஆணையத்தின் செயல்பாடு எப்படி இருக்கிது?பதில்:– விடுதலை சிறுத்தைகள் கட்சியை பொறுத்தவரை தேர்தல் ஆணையத்தின் மீது எந்த நம்பிக்கையும் இல்லை. இன்றுவரை தேர்தல் ஆணையம் ஒரு அதிகாரமுள்ள அமைப்பாக மாறவில்லை.கேள்வி:– வைகோ பற்றி பல்வேறு விமர்சனங்கள் சமீப நாட்களாக பேசப்படுகிறதே?பதில்:– தேர்தல் நேரத்தில் ஒருவருக்கு ஒருவர் விமர்சனங்கள், கருத்துகள் தெரிவிப்பது சகஜம்தான்.  இவ்வாறு அவர் பதிலளித்தார்.</description>
</news>
