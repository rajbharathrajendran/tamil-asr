<news>
<headline>அ.தி.மு.க.வில் இருந்து விலகல்: தமிழக மக்கள் முன்னேற்ற கழகம் யாருடன் கூட்டணி? ஓரிரு நாட்களில் அறிவிப்பதாக ஜான்பாண்டியன் பேட்டி</headline>
<description>
சென்னை,தமிழக மக்கள் முன்னேற்ற கழகத்தின் மாவட்ட செயலாளர்கள் கூட்டம் சென்னை சூளைமேட்டில் உள்ள கட்சி அலுவலகத்தில் நடந்தது. கட்சியின் தலைவர் ஜான்பாண்டியன் தலைமையில் நடந்த இக்கூட்டத்தில் தேர்தலில் கட்சியின் நிலைப்பாடு என்ன? என்பது தொடர்பாக விவாதிக்கப்பட்டது.இதனை தொடர்ந்து ஜான்பாண்டியன் நிருபர்களுக்கு பேட்டியளித்தார். அப்போது அவர் கூறியதாவது:–அ.தி.மு.க. கூட்டணியில் தமிழக மக்கள் முன்னேற்ற கழகம் பயணித்து வந்தது. சட்டசபை தேர்தலில் எங்களுக்கு வெற்றி வாய்ப்புள்ள 5 தொகுதிகள் கேட்டு முதல்–அமைச்சரை சந்தித்து கேட்டிருந்தேன். ஆனால் தென் மாவட்டத்தில் ஒரு தொகுதி கொடுப்பதாக முதல்–அமைச்சர் கூறினார். நாங்கள் கூடுதலாக ஒரு தொகுதி கேட்டோம். ஆனால் அதற்கு இன்றுவரை பதில் வரவே இல்லை. எனவே அ.தி.மு.க. கூட்டணியில் இருந்து நாங்கள் விலகிக்கொள்வதாக முடிவு செய்திருக்கிறோம். தேர்தலில் நாங்கள் யாருடன் கூட்டணி அமைக்கப்போகிறோம்? என்பதை ஓரிரு நாட்களில் தெரிவிப்போம். கூட்டணி அமையாத பட்சத்தில் தமிழகத்தில் 50 இடங்களில் தனித்து போட்டியிட திட்டமிட்டு இருக்கிறோம்.  இவ்வாறு அவர் கூறினார்.</description>
</news>
