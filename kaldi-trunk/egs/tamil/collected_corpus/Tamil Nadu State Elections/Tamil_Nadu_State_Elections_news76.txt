<news>
<headline>‘‘கூட்டணிக்கு யாரும் வரவில்லை என்ற கவலை இல்லை’’ மக்கள் நலனுக்காக, எந்த சமரசமும் செய்யாமல் பா.ஜனதா தனித்து நிற்கிறது டாக்டர் தமிழிசை சவுந்தரராஜன் பேட்டி</headline>
<description>
சென்னை,கூட்டணிக்கு யாரும் வரவில்லை என்ற கவலையில்லை. பா.ஜனதா மக்கள் நலனுக்காக, எந்த சமரசமும் செய்யாமல் தனித்து நிற்கிறது என்று அந்த கட்சியின் மாநில தலைவர் தமிழிசை சவுந்தரராஜன் கூறினார்.
சிறப்பு பேட்டி
பா.ஜனதா கட்சியின் மாநில தலைவர் தமிழிசை சவுந்தரராஜன் தினத்தந்தி நிருபருக்கு சிறப்பு பேட்டி அளித்தார். அப்போது அவரிடம் கேட்ட கேள்விகளும், அதற்கு அவர் அளித்த பதில்களும் வருமாறு:–கேள்வி:– விஜயகாந்த், அன்புமணி ஆகியோரை நீங்கள் முதல்–அமைச்சர் வேட்பாளராக ஏற்றுக்கொண்டும், அவர்கள் உங்களுடன் கூட்டணி வைக்க முன்வரவில்லையே?பதில்:– இது முற்றிலும் தவறு. எங்கள் கட்சியில் முதல்–அமைச்சர் வேட்பாளர் கிடையாது என்று தான் சொன்னோம். அவர்கள், முதல்–அமைச்சர் வேட்பாளர்கள் என்று மாநில தலைவரான நான் ஒருபோதும் அப்படி சொல்ல வில்லை.பா.ஜனதா தோல்வி
கேள்வி:– கடந்த பாராளுமன்ற தேர்தலின் போது தே.மு.தி.க., பா.ம.க. கொண்ட மெகா கூட்டணி அமைத்தீர்கள். அந்த கூட்டணியை சட்டசபை தேர்தலில் தொடர முடியாமல் போனது பா.ஜனதாவின் தோல்வி தானே?பதில்:– பாராளுமன்ற தேர்தலின் போது மோடியை அனைவரும் ஏற்றுக்கொண்டார்கள். ஆனால் இப்போது மாநில தேர்தல். இங்கு விஜயகாந்தை முதல்–அமைச்சராக, பா.ம.க. ஏற்று கொள்ளாது. அதே போல் அன்புமணியை முதல்–அமைச்சராக தே.மு.தி.க. ஏற்றுக்கொள்ளாது. இருப்பது 1 முதல்–அமைச்சர் பதவி தானே? 10 முதல்–அமைச்சர் பதவிகளா? இருக்கிறது. அதனால் தான் நாங்கள் சொன்னோம் அனைவரும் ஒன்றிணைந்து தேர்தலை சந்திக்கலாம். அதன்பின் முதல்–அமைச்சரை தேர்வு செய்யலாம் என்று. ஆனால் அதனை அவர்கள் கேட்க வில்லை.முதல்–அமைச்சர் வேட்பாளர்
கேள்வி:– முதல்–அமைச்சர் வேட்பாளரை அறிவித்தே அனைத்து கட்சிகளும் தேர்தலை சந்திக்கிறது. ஆனால் பா.ஜனதாவில் ஏன் முதல்–அமைச்சர் வேட்பாளரை அறிவிக்கவில்லை?பதில்:– படித்து தான் டாக்டர் ஆக வேண்டும் என்று நாங்கள் சொல்கிறோம். வெறும் 2 மாதத்திற்கு முதல்–அமைச்சர் வேட்பாளராக இருந்தால் போதுமா?. நிரந்தரமாக முதல்–அமைச்சராக இருக்க வேண்டாமா?. விஜயகாந்தையும், அன்புமணியையும் முதல்–அமைச்சர் வேட்பாளராக அறிவித்து இருக்கிறார்கள். அப்படி அறிவித்ததால் அவர்கள் முதல்–அமைச்சர் ஆகி விட முடியுமா? தனியாக நின்றால் அவர்கள் வெற்றி பெற முடியாது என்று அவர்களுக்கே தெரியும்.வெற்றி எப்படி?
கேள்வி:– தனியாக நின்றால் விஜயகாந்தும், அன்புமணியும் வெற்றி முடியாது என்று சொல்கிறீர்கள். அப்படியென்றால் தனியாக நிற்கும் பா.ஜனதா மட்டும் எப்படி வெற்றி பெறும் என்று நம்புகிறீர்கள்?பதில்:– ஊழலற்ற ஆட்சி என்ற வார்த்தையை சொல்வதற்கு பா.ஜனதாவிற்கு மட்டுமே தகுதி உள்ளது. அந்த தகுதியுடன், மத்தியில் வளர்ச்சியான மோடியின் ஆட்சிக்கு மக்கள் வாக்களிப்பார்கள் என்ற நம்பிக்கை எங்களுக்கு உண்டு. அதனால் நாங்கள் வெற்றி பெறுவோம்.2 சதவீத வாக்கு
கேள்வி:– கடந்த சட்டசபை தேர்தலில் பா.ஜனதா வெறும் 2 சதவீத வாக்குகள் தான் பெற்று இருக்கிறது. இந்த நிலையில், அதிக வாக்கு சதவீதம் வைத்திருக்கும் நாங்கள் எப்படி பா.ஜனதாவின் தலைமையை ஏற்க வேண்டும் என்று தே.மு.தி.க.வும், பா.ம.க.வும் கூறுகிறார்களே?பதில்:– கடந்த பாராளுமன்ற தேர்தலில் எங்கள் தலைமையிலான கூட்டணிக்கு தமிழகத்தில் 19.2 சதவீத வாக்குகள் கிடைத்தது. அந்த வாக்குகள் அனைத்தும் மோடி பிரதமராக வர வேண்டும் என்று பா.ஜனதா கட்சிக்கு மக்கள் வாக்களித்தனர். தற்போது மோடியின் ஊழலற்ற ஆட்சியால் அனைத்து தரப்பு மக்களும் பலன் அடைந்து வருகின்றனர். எனவே தமிழக சட்டசபை தேர்தலில் அதிக வாக்குகள் பெறுவோம். ஏன் பா.ம.க., தே.மு.தி.க. கூட மற்ற கட்சிகளுக்கு கூட்டணி அழைப்பு விடுத்தார்கள் ஆனால் யாராவது போனார்களா?சிறிய கட்சிகூட வரவில்லை
கேள்வி: அவர்களை போல் பா.ஜனதாவுக்கு கூட யாரும் வரவில்லையே?. ஒரு சிறிய கட்சி கூட உங்கள் தலைமையிலான கூட்டணியை ஏற்கவில்லையே?பதில்:– பா.ஜனதா கூட்டணிக்கு யாரும் வரவில்லை என்று வார்த்தையை யாரும் எழுத வேண்டாம் என்பது எனது கோரிக்கை. சில சமரசங்கள் செய்திருந்தால் நாங்களும் கூட்டணி அமைத்திருக்கலாம். ஆனால் நாங்கள், எங்கள் தனித்தன்மையை இழக்காமல் தனித்துவமாக போட்டியிடுகிறோம். மக்களுக்கு நல்லது செய்ய வேண்டும் என்பது தான் எங்களின் குறிக்கோள். ஊழலுக்கு எதிராக கூட்டணி அமைக்க முயற்சி செய்தோம். ஆனால் அமையவில்லை. யாரும் எங்களுடன் வரவில்லை என்ற கவலை எங்களுக்கு இல்லை. ஆனால் உங்களை போன்ற சகோதரர்கள் தான் இப்படி கவலைப்பட்டு கொண்டு இருக்கிறீர்கள்.மத்திய மந்திரிகள் குற்றச்சாட்டு
கேள்வி:– முதல்–அமைச்சர் ஜெயலலிதாவை பார்க்க முடியவில்லை என்று பியூஷ் கோயலும், ஜெயலலிதாவை பார்க்க முடிகிறது என்று வெங்கையா நாயுடும் சொல்கிறார்களே? பா.ஜனதா மத்திய மந்திரிகள் இடையே இப்படி கருத்து வேறுபாடு உள்ளதே?பதில்:– அந்தந்த மந்திரிகள் தங்கள் அனுபவத்தை சொல்லி உள்ளனர். பியூஷ் கோயல், சொன்ன குற்றச்சாட்டு சாதாரணமானது அல்ல. யதார்த்தமானது. தமிழக சூழ்நிலையை பிரதிபலித்தார். பத்திரிகையாளர்கள் என்னிடம் பேட்டி எடுக்கிறீர்கள். ஆனால் ஜெயலலிதாவிடம் பேட்டி எடுக்க முடியுமா? நிச்சயம் முடியாது. தமிழக மீனவர்கள் தங்கள் பிரச்சினைகளுக்காக நமது முதல்–அமைச்சரை பார்க்க முடியுமா? முடியாது. மாநில மந்திரிகள் ஜெயலலிதாவை பார்க்க முடியாது என்ற நிலை தான் உள்ளது.வெங்கய்யா நாயுடுக்கு ஏற்பட்ட அனுபவம் போல அத்தனை பேருக்கும் இருந்தால் எங்களுக்கு மகிழ்ச்சி. ஆனால் பியூஷ் கோயலுக்கு ஏற்பட்ட அனுபவம் போன்று தமிழகத்தில் நடைபெற்று கொண்டு இருக்கிறது என்பது தான் எங்களது கவலை.தேர்தலுக்காக....
கேள்வி:– ஜெயலலிதா மீது மத்திய மந்திரிகள் கூறும் குற்றச்சாட்டுகள், தேர்தலுக்காக சொல்லப்படுபவை என்று மாநில அமைச்சர்கள் சொல்லுகிறார்களே?பதில்:– இது முற்றிலும் தவறு. பியூஷ் கோயல் கடந்த ஒரு வருடத்திற்கு முன்பு பொங்கல் விழா கொண்டாட திருவள்ளூர் பகுதிக்கு வந்தார். அப்போது ஒரு பெண், எங்களால் கமிஷன் கொடுக்காமல் ரேஷன் கார்டு கூட வாங்க முடியவில்லை என்று கூறினார். அப்போதே பியூஷ் கோயல், ‘‘தமிழகத்தில் ஊழல் தலைவிரித்தாடுகிறது. மாற்றம் தேவை’’ என்று சொன்னார்.அதே போல் நான் தொடர்ந்து அ.தி.மு.க. அரசின் தவறுகளையும், ஊழல்களையும், செயலற்ற தன்மையையும் எதிர்த்து வந்திருக்கிறேன். இதெல்லாம் எனது தனிப்பட்ட கருத்து அல்ல. பா.ஜனதா தலைவரின் கருத்து என்பதனை நீங்கள் புரிந்து கொள்ளுங்கள்.வெள்ள நிவாரணம்
கேள்வி:– மோடி அரசின் திட்டங்களால், தமிழக மக்களுக்கு என்ன பலன் கிடைத்துள்ளது?பதில்:– மத்திய அரசின் பல திட்டங்களால் தமிழக மக்கள் ஒவ்வொருவரும் பயன் அடைந்துள்ளனர். வெள்ள நிவாரண பணிகளை எடுத்து கொள்ளுங்கள். ராணுவம் உள்ளிட்ட மத்திய அரசின் அனைத்து துறைகளும் இங்கு களமிறக்கப்பட்டு மக்களுக்கு நிவாரண பணிகள் செய்யப்பட்டன. மோடி நேரிடையாக வந்து களப்பணியாற்றினார். ரூ.2 ஆயிரம் கோடி நிதியினை உடனடியாக வழங்கினார். கடந்த காலத்தில் ‘‘தானே’’ புயல் வந்த போது காங்கிரஸ் கட்சி வெறும் ரூ.400 கோடி மட்டுமே தந்தது.வளர்ச்சி திட்டங்களை எடுத்து கொண்டால் சென்னை, கோவை ஆகிய 2 நகரங்கள் ஸ்மார்ட் சிட்டியாக தேர்வு செய்யப்பட்டுள்ளது. ஏராளமான சாலை திட்டங்கள் செயல்படுத்தப்படுகிறது. அனைவருக்கும் வங்கி கணக்கு தொடங்கப்பட்டு உள்ளது. தொழில் முனைவோருக்கு கடன் வழங்கப்பட்டு வருகின்றன. இப்படி சொல்லி கொண்டே போகலாம். மிக முக்கியமாக ஊழல் அறவே ஒழிக்கப்பட்டுள்ளது. இதன் மூலம் மக்களின் பணம் சேமிக்கப்பட்டுள்ளது. மத்தியில் உள்ளது போல், மாநிலத்திலும் பா.ஜனதா ஆட்சி ஏற்பட்டால் மக்களுக்கு அதிக பலன்கள் கிடைக்கும் என்பதே எங்களது பிரசாரம்.மக்கள் நலன்
கேள்வி:– தனித்து போட்டி என்பதால் பா.ஜனதாவுக்கு வெற்றி வாய்ப்பு எப்படி உள்ளது?பதில்: அ.தி.மு.க. கூட்டணி–அதிருப்தி கூட்டணி. தி.மு.க. கூட்டணி–புறக்கணிக்கப்பட்ட கூட்டணி. மக்கள் நலக்கூட்டணி–மக்கள் நலனில் அக்கறை இல்லாத கூட்டணி. ஆனால் நாங்கள் எந்தவித கூட்டணி குழப்பம் இல்லாமல், மக்கள் நலனுக்காக, கட்சிகளுடன் சமரசம் செய்யாமல் தனித்து–தனித்துவத்தோடு நிற்கிறோம்.  இவ்வாறு அவர் பதிலளித்தார்.</description>
</news>
