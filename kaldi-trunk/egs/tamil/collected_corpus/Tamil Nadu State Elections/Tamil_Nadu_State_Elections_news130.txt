<news>
<headline>கூட்டணி குறித்த இறுதி முடிவை ஓரிரு நாளில் அறிவிப்பேன்; ஜி.கே.வாசன் பேட்டி</headline>
<description>
சென்னை,
கூட்டணி குறித்த இறுதி முடிவை இன்னும் ஓரிரு நாளில் அறிவிக்க போவதாக ஜி.கே.வாசன் பேட்டி அளித்துள்ளார்.அ.தி.மு.க. கூட்டணியில் சேர முடிவு
நடைபெற உள்ள சட்டமன்ற தேர்தலில் அ.தி.மு.க.வுடன் கூட்டணி அமைத்து தேர்தலில் போட்டியிடுவது என்று த.மா.கா. தலைவர் ஜி.கே. வாசன் முடிவு செய்திருந்தார்.இதற்காக அ.தி.மு.க.வுடன் திரைமறைவில் பல்வேறு கட்ட பேச்சுவார்த்தைகள் நடைபெற்று வந்தது. இந்த பேச்சுவார்த்தைகளின் போது, தமிழ் மாநில காங்கிரஸ் சார்பில் இரட்டை இலக்கத்தில் தொகுதிகள் கேட்கப்பட்டதுடன், தங்கள் கட்சியின் சின்னத்தில் தான் போட்டியிடுவோம் என்று கூறப்பட்டு வந்தது.அ.தி.மு.க. வேட்பாளர் பட்டியல் வெளியீடு
ஆனால், அ.தி.மு.க. சார்பில் தமிழ் மாநில காங்கிரஸ் கட்சிக்கு ஒற்றை இலக்கத்தில் தொகுதி ஒதுக்கியதுடன், அ.தி.மு.க. சின்னமான இரட்டை இலையில் தான் போட்டியிட வேண்டும் என கூறப்பட்டு வந்தது. பின்னர், இரட்டை இலக்கத்தில் தொகுதிகள் ஒதுக்கப்பட்டாலும் இரட்டை இலை சின்னத்தில் தான் போட்டியிட வேண்டும் என அ.தி.மு.க. வலியுறுத்தி வந்தது.இந்த பேச்சுவார்த்தைகள் நடைபெற்றுக் கொண்டிருக்கும் போதே, தமிழ் மாநில காங்கிரசுக்கான தேர்தல் சின்னமாக தென்னந்தோப்பை ஜி.கே.வாசன் அறிமுகப்படுத்தினார். இந்த தேர்தல் சின்னம் வெளியிடப்பட்டது அ.தி.மு.க. தலைமையை அதிருப்தி அடைய செய்ததுடன், தேர்தல் சின்னம் வெளியிட்ட சில நாட்களிலேயே 227 தொகுதிகளில் அ.தி.மு.க. வேட்பாளர்களின் பட்டியல் வெளியிட்டதுடன், 7 தொகுதிகளை கூட்டணி கட்சிகளுக்கு ஒதுக்கியது. அந்த 7 தொகுதிகளிலும் கூட்டணி கட்சிகள் இரட்டை இலை சின்னத்திலேயே போட்டியிட வேண்டும் என்றும் கூறப்பட்டுள்ளது.ஓரிரு நாளில் இறுதி முடிவு
அ.தி.மு.க.வின் இந்த வேட்பாளர் பட்டியல் வெளியீடு என்பது தமிழ் மாநில காங்கிரஸ் கட்சியினரிடையே அதிர்ச்சியை ஏற்படுத்தியது. இந்த நிலையில் தேனாம்பேட்டையில் உள்ள கட்சியின் தலைமை அலுவலகத்தில் ஜி.கே.வாசன் மூத்த தலைவர்களான எஸ்.ஆர்.பாலசுப்பிரமணியன், பி.எஸ்.ஞானதேசிகன், பீட்டர் அல்போன்ஸ் போன்ற கட்சி நிர்வாகிகளிடம் ஆலோசனை நடத்தினார்.பின்னர் அ.தி.மு.க.வுடன் கூட்டணி பேசி வந்த நிலையில், அவர்கள் த.மா.கா.வை தவிர்த்து 234 தொகுதிகளுக்கும் வேட்பாளர்களை அறிவித்துள்ளனரே என்பது குறித்து ஜி.கே.வாசனிடம் கேட்டபோது, அவர் கூறியதாவது:–தமிழ் மாநில காங்கிரஸ், தேர்தல் கூட்டணி இறுதி பணிகளை நிறைவு செய்வதற்கான தனது பணிகளை செய்து வருகிறது. இன்னும் ஓரிரு நாளில் கூட்டணி குறித்த இறுதி முடிவை அறிவிப்பேன்.அ.தி.மு.க. தனது நிலைப்பாட்டை அறிவித்து வேட்பாளர் பட்டியலை வெளியிட்டுள்ளது. அதே போன்று எங்கள் கட்சியின் நிலைப்பாட்டை தெரிவித்துவிட்டு, வேட்பாளர் பட்டியலை வெளியிடுவோம்.  இவ்வாறு அவர் கூறினார்.ஜி.கே.வாசன் கையில் முடிவு
த.மா.கா. வட்டாரத்தில் சிலர் கூறும் போது, அ.தி.மு.க.வுடனான கூட்டணி பேச்சுவார்த்தை இன்னும் முடிவடையவில்லை. இன்னும் ஓரிரு நாளில் நல்ல முடிவு வெளியாகும் என எதிர்பார்க்கிறோம் என்று தெரிவித்தனர்.எனினும், அ.தி.மு.க. சார்பில் 234 தொகுதிகளுக்கும் வேட்பாளர்கள் அறிவிக்கப்பட்டுள்ள நிலையில், பா.ஜ.க.வும், மக்கள் நல கூட்டணியும் த.மா.கா.வுக்கு அழைப்பு விடுத்துள்ளனர். இனி த.மா.கா. எந்த கூட்டணியில் இடம் பெறும் என்பதை ஜி.கே.வாசன் தான் முடிவு செய்ய வேண்டும்.</description>
</news>
