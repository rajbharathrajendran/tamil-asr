<news>
<headline>மு.க.ஸ்டாலின் முன்னிலையில் காமராஜர் உறவினர் தி.மு.க.வில் சேர்ந்தார்; தே.மு.தி.க. நிர்வாகிகளும் இணைந்தனர்</headline>
<description>
சென்னை, 
காமராஜரின் உறவினர் மற்றும் தே.மு.தி.க. நிர்வாகிகள் மு.க.ஸ்டாலின் முன்னிலையில் தி.மு.க.வில் இணைந்தனர். 
தி.மு.க.வில் இணைந்தனர்
தி.மு.க. பொருளாளர் மு.க.ஸ்டாலினை அண்ணா அறிவாலயத்தில் பெருந்தலைவர் காமராஜரின் உறவினர் டி.எஸ்.கே.மயூரி கண்ணன் மற்றும் அவரின் குடும்பத்தினர் சந்தித்து அவரது முன்னிலையில் தி.மு.க.வில் இணைந்தனர். 
தி.மு.க.வில் இணைந்தது குறித்து டி.எஸ்.கே. மயூரி கூறும்போது, ‘நான் காமராஜருக்கு உறவு முறையில் பேத்தி முறை. தி.மு.க. மக்கள் நலனுக்காக பாடுப்பட்டு வருகிறது. எனவே நாங்கள் குடும்பத்துடன் தி.மு.க.வில் இணைந்து இருக்கிறோம். தி.மு.க. வெற்றிக்காக பாடுபடுவோம்’ என்றார். 
கடலூர் கிழக்கு மாவட்டத்தை சேர்ந்த தே.மு.தி.க. மாநில விவசாய அணி துணைச் செயலாளர் வி.சி.சண்முகம் தலைமையில் தே.மு.தி.க.வை சேர்ந்த ராமாபுரம் ஒன்றிய கவுன்சிலர் திரிபுரசுந்தரி ஜெயராமன், கடலூர் ஒன்றிய முன்னாள் துணைச்செயலாளர் ஜெயராமன், கடலூர் ஒன்றிய விவசாய அணிச்செயலாளர் நத்தம் ஏ.மாணிக்கம், மாளிகைமேடு ஊராட்சி செயலாளர் ஆர்.கண்ணன் ஆகியோர் தி.மு.க.வில் இணைந்தனர்.
தே.மு.தி.க. திருவள்ளூர் கிழக்கு மாவட்ட பிரதிநிதி ஆர்.சேதுராமன் தலைமையில் திருவொற்றியூர் நகர இளைஞர் அணி செயலாளர் எஸ்.பி.சோமசுந்தரம், நகர இளைஞர் அணி துணைச்செயலாளர் ஆர்.சாய்கார்த்திகேயன், தலைமைச் செயற்குழு உறுப்பினர் டி.எஸ்.மணி, மாவட்ட அமைப்பு செயலாளர் ஏ.கயர்உல்லா, விஜயகாந்த் மன்ற துணைச் செயலாளர் பி.ஜெகதீஸ் உள்பட 50-க்கும் மேற்பட்டோர் தி.மு.க.வில் இணைந்தனர்.
சுப.வீரபாண்டியன்
திராவிட இயக்கத்தமிழர் பேரவையின் பொதுச்செயலாளர் சுப.வீரபாண்டியன் தலைமையில், பேரவை இயக்க மாநில நிர்வாகிகள், பன்னாட்டு தமிழுறவு மன்றம், தமிழ் அமைப்புகளின் கூட்டமைப்பு தமிழ் அறிஞர்கள் மு.க.ஸ்டாலினை சந்தித்து தி.மு.க. மற்றும் அதன் கூட்டணி கட்சிகளின் வேட்பாளர்கள் வெற்றிக்கு ஆதரவு அளிப்பதோடு, தி.மு.க. கூட்டணி வெற்றி பெற பாடுபடுவதாக உறுதி அளித்தனர். பின்னர் அவர்கள் தி.மு.க. தலைவர் கருணாநிதியையும் சந்தித்து பேசினர். 
தமிழர் பாரதம், பூவை மூர்த்தியார் மக்கள் பேரவை, தமிழ்நாடு அருந்ததியர் சங்கம் (இரா.சேகர்), அரசு உலமாக்கள் மற்றும் பணியாளர்கள் நலவாரிய பயனாளர் பேரவை, சமூக விழிப்புணர்வு இயக்கம், திருவொற்றியூர் அனைத்து முதலியார் இளைஞர் பொதுநல சங்கம், அகில இந்திய கிறிஸ்டியன் ஜஸ்டிஸ் பார்ட்டி, தமிழ் மாநில முன்னேற்றக்கழகம், கிராம துப்புரவு பணியாளர் நலப்பேரவை, தமிழ்நாடு அருந்ததியர் சங்கம் (அரு.சி.நாகலிங்கம்) போன்ற அமைப்புகள் தி.மு.க. கூட்டணிக்கு ஆதரவு தெரிவித்துள்ளது.
இந்த நிகழ்ச்சியின் போது, துணைப்பொதுச்செயலாளர் வி.பி.துரைசாமி, அமைப்புச் செயலாளர் ஆர்.எஸ்.பாரதி ஆகியோர் உடனிருந்தனர்.</description>
</news>
