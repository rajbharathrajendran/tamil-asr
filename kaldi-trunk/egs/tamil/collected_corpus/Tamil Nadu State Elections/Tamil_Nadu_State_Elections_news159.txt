<news>
<headline>அ.தி.மு.க. அமைச்சர்கள் மீதான புகார்: ‘நாங்கள் ஆட்சிக்கு வந்ததும் நீதி விசாரணை நடத்தப்படும்’ அன்புமணி ராமதாஸ் பேட்டி</headline>
<description>
திருவண்ணாமலை, 
‘அ.தி.மு.க. அமைச்சர்கள் மீது வரும் புகார்கள் மீது நாங்கள் ஆட்சிக்கு வந்ததும் நீதி விசாரணை நடத்த உத்தரவிடுவோம்’ என்று அன்புமணி ராமதாஸ் கூறினார்.
கலந்துரையாடல்
திருவண்ணாமலையில் ‘உங்கள் ஊர்... உங்கள் அன்புமணி’ என்ற தலைப்பில் மாவட்டத்தில் உள்ள பிரச்சினைகள், அதற்கான தீர்வுகள் குறித்த கலந்துரையாடல் கூட்டம் நேற்று நடந்தது. இதில் பா.ம.க. இளைஞர் அணி தலைவர் டாக்டர் அன்புமணி ராமதாஸ் கலந்து கொண்டு பேசியதாவது:-
விவசாயத்தை மட்டுமே நம்பி உள்ள திருவண்ணாமலை மாவட்டம் தலைநகருக்கு அருகில் இருந்தும் எந்த வித முன்னேற்றமும் இல்லை. கல்வியில் பின்தங்கி உள்ளது.
நிறைவேற்றவில்லை
உங்கள் தேவைகளை அ.தி.மு.க., தி.மு.க. ஆட்சியினர் நிறைவேற்றவில்லை. அடுத்த தேர்தலில் எப்படி வெற்றி பெறலாம் என்பது தான் அவர்களுடைய கவலை. 
மேற்கு வங்காளத்தில் 36 ஆண்டுகால கம்யூனிஸ்டு ஆட்சியை மாற்றி மம்தா பானர்ஜி முதல்-மந்திரி ஆனார். டெல்லியில் கட்சி தொடங்கிய ஒரு ஆண்டில் அரவிந்த் கெஜ்ரிவால் முதல்-மந்திரியாக பொறுப்பேற்றார். ஆனால் தமிழ்நாட்டில் அ.தி.மு.க., தி.மு.க. கட்சிகள் தான் மாறி மாறி ஆட்சி செய்கிறார்கள்.
வாய்ப்பு தாருங்கள்
கடந்த 50 ஆண்டுகளாக இந்த 2 கட்சிகளுக்கும் வாய்ப்பளித்த நீங்கள் எனக்கு இப்போது வாய்ப்பு தாருங்கள். அவர்கள் 50 ஆண்டுகளில் செய்யாததை 5 ஆண்டுகளில் நான் செய்வேன். 
உங்களை பற்றி சிந்திக்கும், உங்களை பற்றி கவலைப்படும் முதல்-அமைச்சர் வேண்டும். மத்திய மந்திரியால் கூட முதல்-அமைச்சரை சந்திக்க முடியவில்லை. யாருமே சந்திக்க முடியாத முதல்-அமைச்சர் தேவையா?. 
இலவச கல்வி
சி.பி.எஸ்.இ.க்கு இணையான இலவச தரமான கல்வி, தரமான சுகாதாரம் வழங்குவோம். வேளாண்மை, தோட்டக்கலைத்துறை, நீர்மேலாண்மைக்கு அமைச்சர்கள் நியமிக்கப்படுவார்கள். 
தென்பெண்ணை ஆறு, நந்தன் கால்வாயுடன் இணைக்கப்படும். தண்ணீர் வீணாவதை தடுக்க ஆறுகளில் 5 கிலோ மீட்டருக்கு ஒரு தடுப்பணை கட்டி தண்ணீர் பாதுகாக்கப்படும். விவசாயிகளே தங்கள் பொருட்களுக்கு விலை நிர்ணயம் செய்யலாம். கரும்பு டன் ஒன்றுக்கு ரூ.4 ஆயிரம் வழங்கப்படும். நெல் குவிண்டாலுக்கு ரூ.2,100 வழங்கப்படும். விவசாயிகளின் கருத்தை கேட்டு வேளாண்மை பட்ஜெட் தயாரிக்கப்படும்.
இவ்வாறு அவர் பேசினார்.
நீதி விசாரணை 
முன்னதாக அவர் நிருபர்களிடம் கூறுகையில், அ.தி.மு.க. அமைச்சர்கள் மீது வரும் புகார்கள் மீது நாங்கள் ஆட்சிக்கு வந்ததும் ஒவ்வொரு துறையிலும் நேர்மையான நீதிபதிகளை கொண்டு நீதி விசாரணை நடத்த உத்தரவிடுவோம். தேர்தல் ஆணையத்தின் செயல்பாடுகள் திருப்தியாக இல்லை. அ.தி.மு.க.வும், தி.மு.க.வும் எங்களை பார்த்து பயப்படுகின்றன. கருத்து கணிப்பை நாங்கள் ஏற்கமாட்டோம். அது கருத்து திணிப்புதான் என்றார்.
பின்னர் காஞ்சீபுரத்தில் நடைபெற்ற நிகழ்ச்சியிலும் அன்புமணி பங்கேற்று பேசினார்.</description>
</news>
