<news>
<headline>‘ஆளும் கட்சியினர் போலீஸ் துணையுடன் பணத்தை எடுத்து செல்கிறார்கள்’ மு.க.ஸ்டாலின் குற்றச்சாட்டு</headline>
<description>
சென்னை,
ஆளும் கட்சியினர் போலீஸ் துணையுடன் பணத்தை எடுத்து செல்கிறார்கள் என்று மு.க.ஸ்டாலின் குற்றம்சாட்டினார். 
தி.மு.க. பொருளாளர் மு.க.ஸ்டாலின் சென்னை கோபாலபுரம் இல்லத்தில் நேற்று நிருபர்களுக்கு பேட்டியளித்தார். அப்போது, நிருபர்கள் கேட்ட கேள்விகளும், அதற்கு மு.க.ஸ்டாலின் அளித்த பதில்களும் வருமாறு:- 
கட்டுக்கட்டாக பணம் 
கேள்வி:- முதல்-அமைச்சர் ஜெயலலிதாவுக்கு சொந்தமான சிறுதாவூர் பங்களாவிற்கு கண்டெய்னர்களில் கட்டுக்கட்டாக பணம் எடுத்து செல்லப்பட்டதாக பத்திரிகைகளில் செய்தி வெளிவந்துள்ளதே?. 
பதில்:- அந்த செய்தி ஒரு சில பத்திரிகைகளில் மட்டுமே வெளிவந்துள்ளது. மற்ற ஊடகங்களில் வெளிவரவில்லை. இது தொடர்பாக தேர்தல் ஆணையம் விசாரித்து நடவடிக்கை எடுக்க வேண்டும். தி.மு.க. தரப்பிலும் புகார் அளிக்கப்பட உள்ளது. 
கேள்வி:- வாகன சோதனைகளின்போது பணம் சிக்குகிறது. தேர்தல் ஆணையம் எவ்வாறு செயல்படுவதாக கருதுகிறீர்கள்?. 
பதில்:- தேர்தல் ஆணையத்தின் இந்த நடவடிக்கைகளில் வணிகர்கள் பாதிக்கப்படக் கூடாது. ஆளும் கட்சியினர் போலீஸ் துணையுடன் பணத்தை எடுத்துச் செல்கின்றனர். அதற்கு சில எடுத்துக்காட்டுகள் தான் இதுபோன்று பணம் சிக்குவது. 
சிறிய கட்சிகள் ஆதரவு
கேள்வி:- தி.மு.க. கூட்டணிக்கு இன்று சிறிய கட்சிகள் தானே ஆதரவு அளித்துள்ளது?. 
பதில்:- அவர்களை சிறிய கட்சி என்று சிறுமைப்படுத்த கூடாது. கடந்த தேர்தலில் இருந்தே தி.மு.க. கூட்டணியில் இருந்து வருகிறார்கள். 
கேள்வி:- தி.மு.க. கூட்டணியில் புதிய தமிழகம் கட்சி இடம் பெறும் என்று சொல்லப்படுகிறதே?, பேச்சு வார்த்தை நடக்கிறதா?. 
பதில்:- பேசி வருகிறோம். 
கேள்வி:- எஸ்.டி.பி.ஐ. கட்சியுடனான கூட்டணி பேச்சு வார்த்தை தாமதமாகியுள்ளதே?. என்ன காரணம்?. 
பதில்:- பேசிக் கொண்டிருக்கிறோம். கூட்டணி பேச்சு வார்த்தை தாமதத்திற்கு காரணம் சொல்ல முடியாது. 
தொகுதி பங்கீடு
கேள்வி:- தி.மு.க. கூட்டணியில் இடம்பெற்றுள்ள காங்கிரஸ் கட்சியுடன் தொகுதி பங்கீடு பேச்சுவார்த்தை எந்த நிலையில் உள்ளது?. 
பதில்:- காங்கிரஸ் கட்சி நிர்வாகிகளிடம் எங்கள் தரப்பு கருத்துக்களை தெரிவித்துள்ளோம். அவர்கள் கட்சி மேலிடத்தில் பேசிவிட்டு வருவதாக கூறியுள்ளனர். 
இவ்வாறு மு.க.ஸ்டாலின் கூறினார்.</description>
</news>
