<news>
<headline>சென்னை அண்ணா அறிவாலயத்தில் தி.மு.க. தேர்தல் அறிக்கையை கருணாநிதி இன்று வெளியிடுகிறார்</headline>
<description>
சென்னை,சென்னையில் உள்ள அண்ணா அறிவாலயத்தில் தி.மு.க. தேர்தல் அறிக்கையை கருணாநிதி இன்று (ஞாயிற்றுக்கிழமை) வெளியிடுகிறார்.தேர்தல் அறிக்கை
சட்டமன்ற தேர்தலில் கதாநாயகனாக விளங்கும் தேர்தல் அறிக்கையை வெளியிட்டு தேர்தலை சந்திக்க அரசியல் கட்சி தலைவர்கள் ஆர்வம் காட்டி வருகின்றனர். கடந்த சில வாரங்களாக தி.மு.க. தேர்தல் அறிக்கை தயாரிக்கும் பணி நடந்து வந்தது. தேர்தல் அறிக்கைக்கு இறுதி வடிவம் கொடுக்கப்பட்டு, புத்தக அறிக்கையாக தயாரிக்கப்பட்டது. இதை தி.மு.க. தலைவர் கருணாநிதியிடம் ஒப்படைக்க தேர்தல் அறிக்கை குழுவினர் முடிவு செய்தனர்.அதன்படி கடந்த சில நாட்களுக்கு முன்பு தேர்தல் அறிக்கை தயாரிப்பு குழு தலைவர் முன்னாள் மத்திய மந்திரி டி.ஆர்.பாலு தலைமையில் கவிஞர் கனிமொழி எம்.பி., சுப்புலட்சுமி ஜெகதீசன், வி.பி.துரைசாமி, டி.கே.எஸ்.இளங்கோவன், தங்கம் தென்னரசு, சண்முகசுந்தரம், ராமசாமி, என்.ஆர்.இளங்கோ ஆகியோர் கொண்ட குழுவினர் கருணாநிதியை சந்தித்து, தேர்தல் அறிக்கையை வழங்கினர்.கருணாநிதி வெளியிடுகிறார்
இதைத்தொடர்ந்து தி.மு.க தேர்தல் அறிக்கையை இன்று (ஞாயிற்றுக்கிழமை) வெளியிட முடிவு செய்யப்பட்டது. இன்று மாலை 6 மணிக்கு அண்ணா அறிவாலயம் கலைஞர் அரங்கில் தி.மு.க. தலைவர் கருணாநிதி தேர்தல் அறிக்கையை வெளியிட்டு பேசுகிறார். தி.மு.க. தேர்தல் அறிக்கையை வெளியிடும் விழாவில் தி.மு.க. கூட்டணி கட்சி தலைவர்களும் பங்கேற்பார்கள் என்று கருதப்படுகிறது.தி.மு.க. தேர்தல் அறிக்கையில் விவசாயிகள், விவசாயத்துக்கு முக்கியத்துவம் அளிக்கும் திட்டங்கள், பெண்கள், மாணவர்களுக்கு பயன் அளிக்கும் அறிவிப்புகள், இலவச திட்டங்கள் போன்றவை இடம் பெறலாம் என்று எதிர்பார்க்கப்படுகிறது.</description>
</news>
