<news>
<headline>ஜெயலலிதா போட்டியிடும் ஆர்.கே.நகர் தொகுதியில் மு.க.ஸ்டாலின் திண்ணை பிரசாரம்</headline>
<description>
சென்னை, 
முதல்-அமைச்சர் ஜெயலலிதா போட்டியிடும் ஆர்.கே.நகர் தொகுதியில் மு.க.ஸ்டாலின் திண்ணை பிரசாரம் மேற்கொண்டார். அப்போது, பொதுமக்களிடம் துண்டுபிரசுரங்களையும் அவர் வழங்கினார். 
திண்ணை பிரசாரம்
அ.தி.மு.க. பொதுச் செயலாளர், முதல்-அமைச்சர் ஜெயலலிதா போட்டியிடும் சென்னை ஆர்.கே.நகர் தொகுதியில் நேற்று தி.மு.க. பொருளாளர் மு.க.ஸ்டாலின் தேர்தல் பிரசாரத்தை தொடங்கினார். அப்போது, ‘முடங்கிய அரசு, மூழ்கிய தமிழகம்’, ‘சொன்னாங்களே, செஞ்சாங்களா?’, ‘ஐந்தாண்டுகளாய் துருப்பிடித்துக் கிடக்கும் தமிழ்நாடு’ ஆகிய தலைப்புகளில் துண்டுபிரசுரங்களை மக்களிடம் வினியோகம் செய்து திண்ணை பிரசாரம் மேற்கொண்டார். 
ஆர்.கே.நகர் தொகுதியில் உள்ள சி.ஜி.காலனி, ஜெ.ஜெ.காலனி, கொருக்குப்பேட்டை உள்ளிட்ட பல்வேறு பகுதிகளுக்கு சென்ற மு.க.ஸ்டாலின், வீடு, வீடாகச் சென்று, பொதுமக்களிடம் துண்டுபிரசுரங்களை வினியோகம் செய்தார். அப்போது மு.க.ஸ்டாலின் நிருபர்களிடம் கூறியதாவது:-
இளைஞர் அணி தீர்மானம்
மூழ்கிய தமிழகம் - சொன்னார்களே, செய்தார்களா? என்ற தலைப்பில் தி.மு.க. சார்பில் கடந்த 5 ஆண்டுகால அ.தி.மு.க. ஆட்சியின் அலங்கோலங்களை எல்லாம் துண்டுபிரசுரங்களாக அச்சிட்டு தமிழகத்தில் இருக்கக்கூடிய எல்லா சட்டமன்ற தொகுதிகளிலும் வீடுவீடாகச் சென்று வினியோகித்து திண்ணை பிரசாரம் மேற்கொள்ள வேண்டும் என்று ஏற்கனவே தி.மு.க. இளைஞர் அணியின் சார்பில் தீர்மானம் நிறைவேற்றப்பட்டு, அந்த பணி இன்று முதல் தொடங்கப்பட்டு இருக்கிறது. 
அதனுடைய தொடக்க நிகழ்ச்சியாக ஆர்.கே.நகர் தொகுதியில் துண்டுபிரசுரங்களை வழங்கும் நிகழ்ச்சியை தொடங்கிவைக்கும் வாய்ப்பினை நான் பெற்றிருக்கிறேன். இந்த பணி தமிழகம் முழுவதும் தொடர்ந்து நடைபெற்று, தி.மு.க.வின் துணை அமைப்புகளாகப் பணியாற்றிக் கொண்டிருக்கக்கூடிய தி.மு.க. இளைஞரணி, மாணவரணி, மகளிரணி போன்ற பல்வேறு அமைப்புக்களைச் சார்ந்தவர்கள் வீடு, வீடாகச் சென்று இப்பணியை மேற்கொண்டு, துண்டுபிரசுரங்களை வினியோகித்து, இந்த திண்ணை பிரசாரத்தை மேற்கொள்வதற்கு இன்றில் இருந்து திட்டமிட்டு இருக்கிறோம்.
திண்ணை பிரசாரம் ஏன்?
இதில் முக்கியமாக, கடந்த ஐந்தாண்டுகால ஆட்சியில் விலைவாசி விஷம் போல ஏறியிருக்கிறது. சட்டம்-ஒழுங்கு சந்திசிரிக்கக் கூடிய வகையில், சட்டம்-ஒழுங்கில் இந்தியாவிலேயே கடைசி மாநிலமாக தமிழ்நாடு இன்றைக்கு விளங்கி கொண்டிருக்கிறது. மின்சார கட்டணம், பால் விலை, பஸ் கட்டணம் என எல்லாமே உயர்ந்து கொண்டே இருக்கும் நிலை, விலைவாசி விஷம் போல உயரும் நிலை உள்ளது. 110 என்ற விதியைப் பயன்படுத்தி, ஜெயலலிதா சட்டமன்றத்தில் நூற்றுக்கணக்கான உறுதிமொழிகளைத் தந்து, அதில் ஒரு உறுதிமொழி கூட காப்பாற்றப்படவில்லை.
அண்மையில் 1100 என்ற ஒரு எண்ணைத் தந்து, அதன் மூலம் புகார்களைச் சொல்லலாம் என்ற ஒரு அறிவிப்பு, கோடி கோடியாக செலவு செய்யப்பட்டு, பத்திரிக்கைகளில் பக்கம் பக்கமாக விளம்பரம் செய்யப்பட்டது. ஆனால் இன்று அதன் நிலை என்ன?. அந்த அறிவிப்பினால் இன்றுவரை மக்கள் எந்தவித பயனையும் அடையவில்லை. இதனையெல்லாம் மக்களிடத்தில் எடுத்துச்சொல்லக்கூடிய வகையில் இந்த திண்ணை பிரசாரத்தை நாங்கள் தொடங்கி இருக்கிறோம்.
இவ்வாறு அவர் கூறினார். 
நிவாரண உதவி
அதனைத் தொடர்ந்து, நிருபர்கள் அவரிடம், முதல்-அமைச்சர் போட்டியிடும் தொகுதியில் இந்த நிகழ்ச்சி தொடங்கப்பட்டுள்ளதன் காரணம் என்ன? என்று கேட்டனர். 
அதற்கு பதில் அளித்த மு.க.ஸ்டாலின், ‘‘முதல்-அமைச்சர் போட்டியிடக்கூடிய தொகுதி, முதல்-அமைச்சராக இருப்பவரின் தொகுதி என்பது எனக்குப் பிரச்சினையல்ல. இதே ஜெயலலிதா மழை வெள்ளம் வந்தபோது இந்த பகுதிக்கு வந்து வேனை விட்டுக் கீழே இறங்காமல், அந்த மழை தண்ணீரில் கூட கால்படாத வகையில், வேனில் இருந்து கொண்டே சுற்றி சுற்றி ஒரு ரவுண்ட் அடித்து விட்டுப்போனார். அப்போதும் கூட வெள்ளத்தால் பாதிக்கப்பட்டிருக்கக் கூடிய மக்களுக்கு நிவாரண உதவி செய்ய வேண்டும் என்ற நிலையில் இல்லாமல், ‘வாக்காள பெருமக்களே’, என்றுதான் அவர் பேசினார் என்பதை நாடே அறியும். அதை முதலில் மக்களிடத்தில் உணர்த்துவதற்காகவே தான் இந்த தொகுதியை நான் முதலில் தேர்ந்தெடுத்து, துண்டுபிரசுரம் வழங்கும் பணியைத் தொடங்கியுள்ளேன். இந்த திண்ணை பிரசாரம் தமிழகம் முழுவதும் தொடர்ந்து நடைபெறும்’’ என்றார்.</description>
</news>
