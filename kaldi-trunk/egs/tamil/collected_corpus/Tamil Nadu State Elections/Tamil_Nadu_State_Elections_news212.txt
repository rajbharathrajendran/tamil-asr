<news>
<headline>எங்கள் கூட்டணி பெயரில் எந்த குழப்பமும் இல்லை; இந்திய கம்யூனிஸ்டு செயலாளர் முத்தரசன் பேட்டி</headline>
<description>
நெல்லை, 
எங்கள் கூட்டணி பற்றிய பெயரில் எந்த குழப்பமும் இல்லை என்று இந்திய கம்யூனிஸ்டு மாநில செயலாளர் முத்தரசன் கூறினார்.
நெல்லையில், இந்திய கம்யூனிஸ்டு மாநில செயலாளர் முத்தரசன் நேற்று நிருபர்களுக்கு பேட்டி அளித்தார். அப்போது அவர் கூறியதாவது:-
ஜி.கே.வாசன் வந்தால் மகிழ்ச்சி
மக்கள் நல கூட்டணி மாபெரும் அரசியல் இயக்கமாக உருவெடுத்து உள்ளது. இந்த கூட்டணிக்கு தமிழ் மாநில காங்கிரஸ் தலைவர் ஜி.கே.வாசன் வந்தால் மகிழ்ச்சி அடைவோம். 
1967-ம் ஆண்டு வரை காங்கிரஸ் கட்சியும், அதை தொடர்ந்து அ.தி.மு.க., தி.மு.க. கட்சிகளும் மாறி மாறி ஆட்சி செய்து வந்து இருக்கின்றன. தற்போது மக்கள் நல கூட்டணியுடன் தே.மு.தி.க. இணைந்து விட்டதால், தேர்தலில் வெற்றி பெற்று விஜயகாந்த் தலைமையில் கூட்டணி ஆட்சி அமைப்போம். 
வேட்பாளர் பட்டியல்
இந்த தேர்தலில், ஆளுங்கட்சியான அ.தி.மு.க.வுக்கும், மக்கள் நல கூட்டணிக்கும் இடையேதான் போட்டி என்ற நிலை ஏற்பட்டு உள்ளது. தி.மு.க., பா.ஜனதா, பா.ம.க. ஆகிய கட்சிகள் களத்தில் இல்லை. இதை பொறுத்துக் கொள்ள முடியாதவர்கள், மக்கள் நல கூட்டணி மீதும், கட்சி தலைவர்கள் மீதும் விமர்சனங்களை தொடுக்கிறார்கள். எங்கள் கூட்டணியை எப்படி அழைப்பது என்பதில் எங்களுக்கு எந்த குழப்பமும் இல்லை. 
எங்கள் கூட்டணி தலைவர்கள் பிரசார கூட்டங்களில் பங்கேற்று வருகிறார்கள். மீண்டும் அடுத்த மாதம் (ஏப்ரல்) 10-ந் தேதி கூடி பேச உள்ளோம். அதை தொடர்ந்து தொகுதி ஒதுக்கீடு மற்றும் வேட்பாளர் பட்டியல் வெளியிடப்படும்.
சதி நடக்கிறது
வைகோவை களங்கப்படுத்த திட்டமிட்டு சதி நடக்கிறது. அ.தி.மு.க.வுடன் ம.தி.மு.க.வோ, மக்கள் நல கூட்டணி கட்சிகளோ எந்த தொடர்பும் கொள்ளவில்லை. 
ஆங்கிலத்தில் எத்தனை எழுத்துகள் உள்ளனவோ? அத்தனை டீம்கள் காங்கிரஸ் கட்சியில் உள்ளன. ஆனால், ஈ.வி.கே.எஸ்.இளங்கோவன் எந்த அடிப்படையில் மக்கள் நல கூட்டணியை அ.தி.மு.க.வின் ‘பி’ டீம் என்று கூறினார் என்று தெரியவில்லை? 
விஜயகாந்த் நல்ல ஆரோக்கியத்துடன் இருக்கிறார். அவர் 234 தொகுதிகளிலும் பிரசாரம் செய்ய வருவார். ஊழலற்ற, நேர்மையான, வெளிப்படையான ஆட்சி, மது இல்லாத மாநிலம் ஆகியவற்றை முன்னிறுத்தி பிரசாரம் செய்வோம்.
இவ்வாறு முத்தரசன் கூறினார்.
பிரேமலதாவிடம் கேளுங்கள்
பின்னர் அவரிடம் நிருபர்கள், ஓட்டுக்கு பணம் பெறுவது தொடர்பாக பிரேமலதா பேசியது குறித்து கேட்டனர். அதற்கு முத்தரசன் பதிலளிக்கும் போது, ‘‘பிரேமலதா ஓட்டுக்கு பணம் எதுவும் வாங்குமாறு பேசவில்லையே’’, என்று தெரிவித்தார்.
உடனே நிருபர்கள், ‘‘ஓட்டுக்கு ரூ.1 லட்சம் வாங்க வேண்டும் என்று கூட்டத்தில் பேசினாரே?’’ என்றனர். அப்போது சற்று ஆவேசம் அடைந்த முத்தரசன், ‘‘பிரேமலதா பேசியது குறித்து நீங்கள் அவரிடமே கேளுங்கள்’’ என பதிலளித்தார்.</description>
</news>
