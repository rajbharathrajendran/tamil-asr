<news>
<headline>தி.மு.க.வுடன் தொகுதி பங்கீடு குறித்து ஓரிரு நாளில் பேச்சுவார்த்தை  ஈ.வி.கே.எஸ்.இளங்கோவன் தகவல்</headline>
<description>
சென்னை, தி.மு.க.வுடன் தொகுதி பங்கீடு குறித்து ஓரிரு நாளில் பேச்சுவார்த்தை நடைபெறும். இதற்காக குலாம்நபி ஆசாத், முகுல்வாஸ்னிக் ஆகியோர் வருகிறார்கள் என்று ஈ.வி.கே.எஸ்.இளங்கோவன் தெரிவித்தார்.முதல் கூட்டம்தமிழக சட்டமன்ற தேர்தலில் தி.மு.க.வுடன் காங்கிரஸ் கூட்டணி அமைத்துள்ளது. தி.மு.க.வுடன் தொகுதி பங்கீடு குறித்து பேச்சுவார்த்தை நடத்துவதற்கான குழுவை காங்கிரஸ் மேலிடம் அறிவித்தது. தமிழ்நாடு காங்கிரஸ் கமிட்டி தலைவர் ஈ.வி.கே.எஸ்.இளங்கோவன், கே.கோபிநாத், கே.வி.தங்கபாலு, எம்.கிருஷ்ணசாமி, டி.யசோதா, திருநாவுக்கரசர், தனுஷ்கோடி ஆதித்தன், ஏ.பி.சி.வி.சண்முகம் ஆகியோரை கொண்ட அந்த குழுவின் முதல் கூட்டம் சத்தியமூர்த்தி பவனில் நேற்று நடந்தது. கூட்டம் முடிந்ததும் ஈ.வி.கே.எஸ்.இளங்கோவன் நிருபர்களிடம் கூறியதாவது:-ஓரிரு நாளில் பேச்சுவார்த்தைகாங்கிரஸ் தொகுதி பங்கீடு குழுவின் முதல் கூட்டம் நடந்தது. தேர்தலில் எப்படி செயல்பட வேண்டும், தேர்தல் பிரசாரத்தை எப்படி நடத்த வேண்டும் என்பது குறித்து ஆலோசிக்கப்பட்டது. குறிப்பாக, தி.மு.க. கூட்டணியில் காங்கிரஸ் கட்சிக்கு எந்தெந்த தொகுதிகளை கேட்பது என்று விவாதித்தோம்.இன்னும் ஓரிரு நாளில் டெல்லியில் இருந்து சோனியா காந்தி, ராகுல் காந்தியின் தூதுவர்களாக மூத்த தலைவர் குலாம்நபி ஆசாத், முகுல்வாஸ்னிக் ஆகியோர் வருகிறார்கள். அவர்கள் தி.மு.க. தலைவர் கருணாநிதியை சந்தித்து கூட்டணியில் காங்கிரசுக்கு எத்தனை தொகுதிகளை கேட்டு பெறுவது? எந்தெந்த தொகுதிகள் என்பது குறித்து பேச்சுவார்த்தை நடத்த இருக்கிறார்கள். 10 நாளில் பிரசாரம்தமிழ்நாடு காங்கிரஸ் கமிட்டியின் தேர்தல் அறிக்கையை தயாரிக்க விரைவில் குழு அமைக்கப்பட உள்ளது. அதற்கான வேலைகள் அனைத்தும் நடந்து வருகிறது. வரும் தேர்தலில் லஞ்ச லாவண்யம் நிறைந்த அ.தி.மு.க. அரசை தோற்கடிப்பதற்கு இன்னும் 10 நாட்களில் முழு பிரசாரத்தில் காங்கிரஸ் இறங்கும். இவ்வாறு அவர் கூறினார்.அம்பேத்கர் ரதயாத்திரைமுன்னதாக டாக்டர் அம்பேத்கரின் 125-வது பிறந்தநாளை முன்னிட்டு தமிழ்நாடு காங்கிரஸ் கமிட்டியின் எஸ்.சி. பிரிவு சார்பில் அம்பேத்கர் ரதயாத்திரை நேற்று காலை தொடங்கியது. அகில இந்திய காங்கிரஸ் எஸ்.சி. பிரிவு தலைவர் ராஜூ இதனை தொடங்கிவைத்தார்.இதில் ஈ.வி.கே.எஸ்.இளங்கோவன், பொருளாளர் நாசே ராமச்சந்திரன், தேசிய செயலாளர் திருநாவுக்கரசர், செய்தி தொடர்பாளர் குஷ்பு உள்பட பலர் கலந்துகொண்டனர். அப்போது நிருபர்களின் கேள்விகளுக்கு பதில் அளித்து ஈ.வி.கே.எஸ்.இளங்கோவன் கூறியதாவது:-தே.மு.தி.க. வராவிட்டாலும்...தே.மு.தி.க. கூட்டணிக்கு வரும் என்று தி.மு.க. தலைவர் நம்பிக்கை தெரிவித்து இருக்கிறார். நம்பிக்கையோடு இருப்பதில் எந்த தவறும் இல்லை. தே.மு.தி.க. வந்தால் தான் தி.மு.க-காங்கிரஸ் கூட்டணி வெற்றிபெறும் என்று இல்லை. தே.மு.தி.க. வராவிட்டாலும் நாங்கள் வலுவான கூட்டணி தான். கண்டிப்பாக இந்த கூட்டணி வெற்றி பெறும்.இதனை தோல்வி பயம் என்று கூறும் வைகோ, 4 பேர் கூட்டணி இருக்கிறோம் என்பதை தெரிவிக்க ஒவ்வொரு நாளும் ஒன்று சொல்கிறார். அவர்களில் முதல்-அமைச்சர் யார் என்று அறிவித்ததும் கூட்டணி உடைந்துவிடும்.அமைச்சரவையில் பங்கா?அமைச்சரவையில் பங்கீடு கேட்கும் எண்ண ஓட்டம் எங்களுக்கு இல்லை. இந்த தேர்தலை பொறுத்தவரையில் எங்களுடைய ஒரே நோக்கம் ஜெயலலிதாவை தோற்கடிப்பது தான். ஈழத்தமிழரின் ரத்தத்தால் உருவான கூட்டணி என்று கூறும் தமிழிசை சவுந்தரராஜனுக்கு வரலாறு புரியாது, தெரியாது. ஈழத்தமிழரை பொறுத்தவரையில் 120 ஆண்டுகளாக நல்ல காரியம் செய்த ஒரே கட்சி காங்கிரஸ் தான். அதை அவருடைய தந்தையாரிடம் கேட்டு தெரிந்துகொள்ள வேண்டும்.ப.சிதம்பரம்ப.சிதம்பரம் இந்தியா முழுவதும் அறியப்பட்ட ஒரு தலைவர், பொருளாதார மேதை. தேர்தல் குழு போன்ற சின்ன கமிட்டியில் அவர் இல்லை என்றதும், முக்கியத்துவம் அளிக்கவில்லை என்று அர்த்தம் இல்லை. காங்கிரஸ் கட்சியின் தேர்தல் அறிக்கை ப.சிதம்பரத்தின் அங்கீகாரத்துடன் தான் வெளிவர இருக்கிறது. ஒவ்வொருவருக்கும் ஒரு வேலை கொடுக்கப்பட்டு இருக்கிறது. தமிழக தலைமை தேர்தல் அதிகாரி ஆளும் கட்சியின் எடுபிடியாக இருக்க மாட்டார் என்று நம்புகிறேன்.இவ்வாறு அவர் கூறினார்.</description>
</news>
