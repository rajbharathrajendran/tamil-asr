<news>
<headline>காங்கிரஸ் வேட்பாளர் பட்டியல் 2 நாட்களில் வெளியிடப்படும் 
ஈ.வி.கே.எஸ்.இளங்கோவன் பேட்டி</headline>
<description>
சென்னை,
காங்கிரஸ் தேர்தல் அறிக்கை தயாராகிவிட்டது என்றும், இன்னும் 2 நாட்களில் வேட்பாளர் பட்டியல் வெளியிடப்படும் என்றும் ஈ.வி.கே.எஸ்.இளங்கோவன் தெரிவித்தார்.
அம்பேத்கர் பிறந்தநாள்
டாக்டர் அம்பேத்கரின் 126-வது பிறந்தநாளையொட்டி, தமிழ்நாடு காங்கிரஸ் கமிட்டி சார்பில் சத்தியமூர்த்திபவனில் மலர்களால் அலங்கரித்து வைக்கப்பட்டு இருந்த அவருடைய உருவப்படத்துக்கு தமிழ்நாடு காங்கிரஸ் கமிட்டி தலைவர் ஈ.வி.கே.எஸ்.இளங்கோவன் மலர்தூவி மரியாதை செலுத்தினார். 
இதில், காங்கிரஸ் கட்சியின் தேசிய செயலாளர் திருநாவுக்கரசர், அகில இந்திய செய்தி தொடர்பாளர் குஷ்பு, விஜயதரணி எம்.எல்.ஏ., தமிழ்நாடு காங்கிரஸ் கமிட்டி பொருளாளர் நாசே.ராமச்சந்திரன், ஊடக பிரிவு தலைவர் கோபண்ணா உள்பட நிர்வாகிகள் பலர் கலந்து கொண்டனர்.
பின்னர், ஈ.வி.கே.எஸ்.இளங்கோவன் நிருபர்களுக்கு பேட்டியளித்தார். அப்போது அவர் கூறியதாவது:-
காங்கிரஸ் தலைமை இடத்துக்கு...
காங்கிரஸ் கமிட்டி சார்பில் போட்டியிட விருப்பம் தெரிவித்து ஏராளமானோர் மனு தாக்கல் செய்திருந்தனர். தி.மு.க. கூட்டணியில் எங்களுக்கு 41 தொகுதிகள் ஒதுக்கப்பட்டன. ஒவ்வொரு தொகுதிகளுக்கும் போட்டியிட விருப்பம் தெரிவித்திருந்தவர்களில் 10 பேர் முதலில் தேர்ந்தெடுக்கப்பட்டனர்.
பின்னர், தேர்தல் பணிக்குழுவினர் அதை சுருக்கி, பெரும்பான்மையான இடங்களில் ஒவ்வொரு தொகுதிக்கும் 4 பேரையும், குறிப்பிட்ட சில தொகுதிகளில் 2 அல்லது 3 பேரையும் தேர்வு செய்து வேட்பாளர் பட்டியலை இறுதி செய்துள்ளது. காங்கிரஸ் தலைமை இடத்துக்கு இந்த வேட்பாளர் பட்டியல் அனுப்பி வைக்கப்பட்டுள்ளது. காங்கிரஸ் மேலிட குழு வேட்பாளர் பட்டியலை ஆய்வு செய்து ஒவ்வொரு தொகுதிக்கும் வேட்பாளர்களை இறுதி செய்து அறிவிப்பார்கள்.
இவ்வாறு அவர் கூறினார்.
வேட்பாளர் பட்டியல்
அதையடுத்து, ஈ.வி.கே.எஸ்.இளங்கோவனிடம் நிருபர்கள் கேட்ட கேள்விகளும், அதற்கு அவர் அளித்த பதில்களும் வருமாறு:-
கேள்வி:- காங்கிரஸ் வேட்பாளர் பட்டியல் எப்போது வெளியிடப்படும்?
பதில்:- அனேகமாக இன்னும் 2 அல்லது 3 நாட்களில் வேட்பாளர் பட்டியல் அகில இந்திய காங்கிரஸ் தலைமையின் மூலம் வெளியிடப்படும்.
கேள்வி:- காங்கிரஸ் தேர்தல் அறிக்கை தயாராகிவிட்டதா? அதை எப்போது வெளியிட இருக்கிறீர்கள்?
பதில்:- காங்கிரஸ் தேர்தல் அறிக்கையை, தேர்தல் அறிக்கை குழுவினர் ஏற்கனவே தயார் செய்துவிட்டனர். அகில இந்திய காங்கிரஸ் தலைவர் சோனியா காந்தி, துணைத்தலைவர் ராகுல்காந்தி ஒப்புதலோடு 4 அல்லது 5 நாட்களில் வெளியிடப்படும்.
கேள்வி:- தி.மு.க. வேட்பாளர் பட்டியல் வெளியிடப்பட்டுள்ளதே? அது பற்றி உங்கள் கருத்து என்ன?
பதில்:- தி.மு.க. வேட்பாளர் பட்டியல் அருமையாக அமைக்கப்பட்டு வெளியிடப்பட்டுள்ளது. நீண்டகாலம் உழைத்த கட்சியினர்களுக்கும், பெண்களுக்கும் அதிக வாய்ப்பு அளிக்கப்பட்டுள்ளது. 
குஷ்பு போட்டியிடுகிறாரா?
கேள்வி:- தே.மு.தி.க.- மக்கள்நல கூட்டணியில், தே.மு.தி.க. மட்டும் தன்னிச்சையாக வேட்பாளர் பட்டியலை வெளியிட்டுள்ளதே, அதுபற்றி உங்கள் கருத்து என்ன?
பதில்:- தே.மு.தி.க.-மக்கள்நல கூட்டணியை பற்றி சொல்வதற்கு ஒன்றும் இல்லை. வேட்பாளர் பட்டியலை தே.மு.தி.க. தன்னிச்சையாக வெளியிட்டுள்ளது என்று நீங்கள் கூறுகிறீர்கள். விஜயகாந்த் என்ன செய்கிறார் என்று அவருக்கும் தெரியாது. மற்றவர்களுக்கும் தெரியாது. 
கேள்வி:- அகில இந்திய செய்தி தொடர்பாளர் குஷ்பு இந்த தேர்தலில் போட்டியிடுகிறாரா?
பதில்:- அவர் (குஷ்பு) போட்டியிடுகிறேன் என்று விருப்பம் தெரிவித்து பணம் கட்டவில்லை. ஆனால் தொண்டர்கள் அவர் போட்டியிட வேண்டும் என்று விருப்பம் தெரிவித்து பணம் கட்டி இருக்கிறார்கள். போட்டியிடுவதும், போட்டியிடாததும் தலைமை எடுக்கும் முடிவு தான் அதன்படி நான் செய்வேன் என்று அவரே கூறி இருக்கிறார். ஆகவே தலைமை எடுக்கும் முடிவு தான் இறுதி. அப்படி இல்லையென்றாலும், குஷ்பு காங்கிரஸ் வேட்பாளர்களை ஆதரித்து தமிழகம் முழுவதும் தீவிர பிரசாரத்தில் ஈடுபடுவார்.
இவ்வாறு அவர் பதிலளித்தார்.</description>
</news>
