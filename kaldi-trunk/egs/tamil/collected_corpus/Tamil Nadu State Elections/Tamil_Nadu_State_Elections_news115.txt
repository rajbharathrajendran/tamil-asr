<news>
<headline>சட்டசபை தேர்தலில் த.மா.கா. யாருடன் கூட்டணி? ஜி.கே.வாசன் இன்று அறிவிக்கிறார்</headline>
<description>
சென்னை,
சட்டசபை தேர்தலில் த.மா.கா. யாருடன் கூட்டணி? என்பது குறித்து ஜி.கே.வாசன் இன்று அறிவிக்கிறார்.இழுபறி
தமிழக சட்டசபை தேர்தலில் அ.தி.மு.க.வுடன் கூட்டணி அமைத்து போட்டியிட த.மா.கா. வியூகம் வகுத்தது. இதற்காக அ.தி.மு.க.வுடன் தொடர்ந்து பேச்சுவார்த்தையில் ஈடுபட்டு வந்தது. போட்டியிடும் தொகுதிகளின் எண்ணிக்கை மற்றும் எந்த சின்னத்தில் போட்டியிடுவது? என்பதை முடிவு செய்வதில் இழுபறி ஏற்பட்டது.அ.தி.மு.க. தரப்பில் இரட்டை இலை சின்னத்தில் த.மா.கா. போட்டியிடவேண்டும் என்று நிர்பந்திக்கப்பட்டது. ஆனால் த.மா.கா. தரப்பில் இதனை ஏற்க மறுத்தனர். இதனால் கூட்டணி பேச்சுவார்த்தையில் உடன்பாடு ஏற்படவில்லை.குழப்பம்
இதற்கிடையே த.மா.கா. தனது கட்சிக்கு தென்னந்தோப்பு சின்னத்தை அறிமுகப்படுத்தியது. இது அ.தி.மு.க.வுக்கு அதிருப்தியை ஏற்படுத்தியது. இந்தநிலையில் கடந்த திங்கட்கிழமை அ.தி.மு.க. பொதுச்செயலாளர் ஜெயலலிதா 227 தொகுதிகளில் போட்டியிடும் வேட்பாளர்கள் பட்டியல், கூட்டணி கட்சிகளுக்கு ஒதுக்கப்பட்ட தொகுதிகள் குறித்த அறிவிப்பை வெளியிட்டார்.இதையடுத்து அ.தி.மு.க. கூட்டணியில் இணைந்து சட்டசபை தேர்தலில் போட்டியிடும் த.மா.கா.வின் கனவு தகர்ந்தது. மேலும் யாருடன் கூட்டணி அமைத்து தேர்தலை சந்திப்பது? என்ற குழப்பத்தில் த.மா.கா. இருந்து வந்தது.இந்தநிலையில் அ.தி.மு.க.வுடன் மீண்டும் பேச்சுவார்த்தையை த.மா.கா. தொடங்கியுள்ளது.இரட்டை இலை சின்னத்தில் த.மா.கா.?
த.மா.கா. தரப்பில் 15 தொகுதிகள் வரை கேட்பதாகவும், ஆனால் அ.தி.மு.க. தரப்பில் ஒற்றை படை எண்ணிலான தொகுதிகளையே ஒதுக்க முன்வருவதாகவும் கூறப்படுகிறது. த.மா.கா.வுக்கு ஒதுக்கப்படும் தொகுதிகளில் இரட்டை இலை சின்னத்திலேயே போட்டியிட வேண்டும் என்று அ.தி.மு.க. நிர்பந்தித்துள்ளது.அ.தி.மு.க. ஒதுக்கும் தொகுதிகள் மற்றும் இரட்டை இலை சின்னத்தையும் ஏற்றுக்கொண்டு சட்டசபை தேர்தலை சந்திப்பதற்கு த.மா.கா. தயாராக இருப்பதாகவும் கூறப்படுகிறது. இதனால் அ.தி.மு.க. கூட்டணியில் வாய்ப்பு இருக்கிறது என்ற நம்பிக்கையில் ஜி.கே.வாசன் மனம் தளராமல் உள்ளார்.கூட்டணி யாருடன்?
அதேசமயத்தில், தே.மு.தி.க.–மக்கள் நல கூட்டணி, பா.ம.க. ஆகிய கட்சிகளுடன் கூட்டணி அமைப்பது குறித்த பேச்சு வார்த்தையையும் த.மா.கா. தொடங்கியுள்ளது. தாங்கள் கேட்கும் தொகுதிகளை ஏற்றுக்கொள்ளும் கட்சியுடன் உடன்பாடு ஏற்பட்டால் த.மா.கா. கூட்டணி அமைக்க வாய்ப்பு உள்ளது.கடந்த சில மாதங்களாகவே ‘‘உரிய நேரத்தில் வெற்றி கூட்டணி குறித்து அறிவிப்பு வெளியாகும்’’ என்று ஜி.கே.வாசன் அறிவித்து வருகிறார். அதற்கு முற்றுப்புள்ளி வைக்கும் வகையில் இன்று (வியாழக்கிழமை) மவுனத்தை கலைத்து, சட்டசபை தேர்தலில் அ.தி.மு.க., தே.மு.தி.க.–மக்கள் நல கூட்டணி, பா.ம.க. ஆகியவற்றில் யாருடன் கூட்டணி? என்பது குறித்து ஜி.கே.வாசன் அறிவிக்க உள்ளார்.</description>
</news>
