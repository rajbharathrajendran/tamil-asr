<news>
<headline>மக்களை தேடி அரசியல்வாதிகள் வர வேண்டிய கட்டாயம் வந்திருக்கிறது தி.மு.க. எப்போதும் மக்களோடு மக்களாக இருக்கக்கூடிய கட்சி மு.க.ஸ்டாலின் பேட்டி</headline>
<description>
சென்னை,மக்களை தேடி அரசியல்வாதிகள் வர வேண்டிய கட்டாயம் வந்திருக்கிறது என்றும் தி.மு.க. எப்போதும் மக்களோடு மக்களாக இருக்கக்கூடிய கட்சி என்றும் மு.க.ஸ்டாலின் தெரிவித்தார்.மு.க.ஸ்டாலின் பிரசாரம்
தி.மு.க. பொருளாளர் மு.க.ஸ்டாலின் நேற்று முன்தினம் ஆர்.கே.நகர் தொகுதியில் திண்ணை பிரசாரத்தை தொடங்கினார். வீடு வீடாக சென்று அவர் பிரசாரத்தில் ஈடுபட்டார். நேற்று இரண்டாவது நாளாக ஆயிரம் விளக்கு தொகுதிக்கு உட்பட்ட பல்வேறு பகுதிகளில், வீடு வீடாக சென்று திண்ணை பிரசாரத்தில் மு.க.ஸ்டாலின் ஈடுபட்டார்.‘‘முடங்கிய அரசு, மூழ்கிய தமிழகம்’’, ‘‘சொன்னாங்களே, செஞ்சாங்களா?’’, ‘‘ஐந்தாண்டுகளாய் துருப்பிடித்துக் கிடக்கும் தமிழ்நாடு’’ ஆகிய தலைப்புகளில், கடந்த 5 ஆண்டு காலமாக நடைபெறும் அ.தி.மு.க. ஆட்சியினால் தமிழக மக்கள் பாதிக்கப்பட்டுள்ள விவரங்களை அச்சிட்ட துண்டு பிரசுரங்களை பொதுமக்களிடம் வினியோகம் செய்தார்.வாழ்த்து
கிரீம்ஸ் சாலையில் மு.க.ஸ்டாலின் நடந்தே சென்று ஆட்டோ டிரைவர்கள், இளைஞர்கள், பொது மக்களுக்கு துண்டு பிரசுரங்களை வழங்கி, தி.மு.க.வுக்கு வாக்களிக்கும்படி கேட்டுக்கொண்டார். அப்போது பலரும் அவரிடம் கைகுலுக்கி வாழ்த்து தெரிவித்தனர்.இதேபோல் மக்கீஸ் தோட்டம் உள்பட பல்வேறு பகுதிகளில் அவர் வீதி வீதியாக சென்று பிரசாரத்தில் ஈடுபட்டார். எல்லா இடங்களிலும் மக்கள் அவருக்கு உற்சாக வரவேற்பு அளித்தனர்.பின்னர் அவர் நிருபர்களுக்கு பேட்டி அளித்தார். அப்போது அவர் கூறியதாவது:–கேள்வி:–திடீரென ஆர்.கே.நகர் தொகுதியில் இருந்து பிரசாரத்தை தொடங்கியதன் காரணம் என்ன?பதில்:–இது ஏற்கனவே திட்டமிடப்பட்டு இருந்தது. தேர்தல் முடியும் வரை தி.மு.க. இளைஞரணி, மாணவரணி, மகளிரணி மற்றும் பல்வேறு அணிகளை சார்ந்த நிர்வாகிகள் தமிழ்நாடு முழுவதும் திண்ணை பிரச்சாரத்தில் ஈடுபடுவது என ஏற்கனவே தீர்மானம் நிறைவேற்றி இருந்தோம். அதை ஆர்.கே.நகரில் தொடங்கி வைத்திருக்கிறோம். அது தொடரும்.இன்னும் வேகப்படுத்த வேண்டும். அந்த அடிப்படையில்தான் ஆயிரம் விளக்கு தொகுதியில் பிரசாரம் செய்து வருகிறேன். எப்பொதெல்லாம் நேரம் கிடைக்கிறதோ, அப்போதெல்லாம் திண்ணை பிரசாரத்தில் பங்கேற்க உள்ளேன்.மக்களை தேடி...
கேள்வி:–மக்களை நேரடியாக சந்தித்து வாக்கு கேட்பதை வழக்கத்துக்கு மாறான புதுவிதமான பிரசாரம் என்று எடுத்துக்கொள்ளலாமா?பதில்:–இது ஒன்றும் எனக்கு புதிது அல்ல. ஏற்கனவே ‘‘நமக்கு நாமே’’ பயணம் மேற்கொண்டு எப்படி மக்களோடு மக்களாக நான் இருந்தேனோ, அனைத்துத்தரப்பு மக்களையும் நேரில் சென்று சந்தித்தேனோ, அதுபோன்றதுதான் இது. எனவே இது ஒன்றும் புதிதல்ல. ஜெயலலிதாவை போல வேனில் உட்கார்ந்து கொண்டும், ஹெலிகாப்டரில் போய் கொண்டும், தனி விமானத்தில் சென்றபடியும், வெள்ளத்தை பார்வையிடச் சென்றபோது கூட ‘‘வாக்காளப் பெருமக்களே’’ என பேசுவது போன்ற செயல்கள், எங்களுடைய பணிகளில் இருக்காது.‘‘நமக்கு நாமே’’ பயணத்தின் போது நான் ஏற்கனவே சொன்னபடி, தி.மு.க.வை பொறுத்தவரைக்கும் எப்போதும் அது மக்களோடு மக்களாக இருக்கக்கூடிய கட்சி. இனி கவுன்சிலராக இருந்தாலும், மேயராக இருந்தாலும், எம்.எல்.ஏ.வாக இருந்தாலும், எம்.பி.யாக இருந்தாலும், யார் மக்களுடைய பிரதிநிதிகளாக இருந்தாலும், மக்களை தேடி அரசியல்வாதிகள் வர வேண்டிய கட்டாயம் இன்றைக்கு வந்திருக்கிறது. அதை ஏற்கனவே தி.மு.க. கடைபிடித்து வருகிறது.தோற்கடிக்க வேண்டும்கேள்வி:–ஆர்.கே.நகர் தொகுதி மக்களின் மனநிலை எப்படி இருந்தது?பதில்:–ஜெயலலிதாவை எப்படியாவது தோற்கடிக்க வேண்டும் என்ற மனநிலையை மக்களிடத்தில் நான் பார்க்கிறேன்.  இவ்வாறு அவர் பதில் அளித்தார்.</description>
</news>
