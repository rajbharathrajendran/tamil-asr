<news>
<headline>தமிழகம், புதுச்சேரியில் தேர்தல் ஏற்பாடுகளை ஆய்வு செய்ய நசீம் ஜைதி 6-ந் தேதி வருகை</headline>
<description>
சென்னை, 
தமிழகம், புதுச்சேரி, கேரளா, மேற்கு வங்காளம், அசாம் ஆகிய 5 மாநிலங்களில் விரைவில் சட்டசபை தேர்தல் நடைபெற உள்ளது.
மே 16-ந் தேதி தேர்தல்
இதில் மேற்கு வங்காள சட்டசபைக்கு நாளை (திங்கட்கிழமை) தொடங்கி மே மாதம் 5-ந் தேதி வரை 6 கட்டங் களாகவும், அசாம் சட்டசபைக்கு நாளை மற்றும் 11-ந் தேதிகளில் இரண்டு கட்டங்களாகவும் தேர்தல் நடத்தப்படுகிறது. 
தமிழகம், புதுச்சேரி, கேரளா ஆகிய 3 மாநிலங்களுக்கும் ஒரே கட்டமாக மே மாதம் 16-ந் தேதி தேர்தல் நடக்கிறது.
தற்போது மேற்கு வங்காளம் மற்றும் அசாம் மாநிலங்களுக்கான தேர்தல் ஏற்பாடுகள் முடிந்து விட்டதால் அடுத்த கட்டமாக மற்ற 3 மாநிலங்களுக்கான தேர்தல் ஏற்பாடுகளை செய்து முடிப்பதில் தேர்தல் கமிஷன் தீவிரமாக ஈடுபட்டு உள்ளது.
தமிழகம் மற்றும் புதுச்சேரி மாநில சட்டசபை தேர்தல் ஏற்பாடுகள் குறித்து ஆய்வு நடத்துவதற்காக தலைமை தேர்தல் கமிஷனர் நசீம் ஜைதி 3 நாள் பயணமாக கடந்த பிப்ரவரி மாதம் 9-ந் தேதி சென்னை வந்தார். பின்னர் புதுச்சேரி சென்று ஆலோசனை நடத்திவிட்டு, சென்னை வந்த அவர் தமிழக தேர்தல் ஏற்பாடுகள் குறித்து ஆலோசனை மேற்கொண்டார்.
நசீம் ஜைதி வருகை
அடுத்த கட்டமாக தேர்தலுக்கு என்னென்ன ஏற்பாடுகள் செய்யப்பட்டு உள்ளன என்பது குறித்து ஆய்வு நடத்துவதற்காக நசீம் ஜைதி வருகிற 6-ந் தேதி (புதன்கிழமை) தமிழகம் வருகிறார். 
இதுகுறித்து தமிழக தலைமை தேர்தல் அதிகாரி ராஜேஷ் லக்கானி தலைமைச் செயலகத்தில் நேற்று நிருபர்களுக்கு பேட்டி அளித்தார். 
அப்போது அவர் கூறியதாவது:-
தமிழகம் மற்றும் புதுச்சேரி மாநில தேர்தல் ஏற்பாடுகள் குறித்து ஆய்வு நடத்த தலைமை தேர்தல் கமிஷனர் நசீம் ஜைதி மற்றும் தேர்தல் கமிஷனர்கள் ஏ.கே.ஜோதி, ஓம்பிரகாஷ் ராவத் மற்றும் அதிகாரிகள் வருகிற 6-ந் தேதி(புதன்கிழமை) மதியம் டெல்லியில் இருந்து விமானம் மூலம் சென்னை வருகிறார்கள். 
அரசியல் கட்சி பிரதிநிதிகளுடன் ஆலோசனை
அதன்பின்னர் அவர்கள் கார் மூலம் புதுச்சேரி புறப்பட்டு செல்கிறார்கள். அங்கு புதுச்சேரி சட்டசபை தேர்தல் ஏற்பாடுகள் குறித்து அந்த மாநில அதிகாரிகளுடன் ஆலோசனை நடத்துகிறார்கள். 
மறுநாள் 7-ந் தேதி (வியாழக்கிழமை) சென்னை வரும் நசீம் ஜைதி உள்பட தேர்தல் கமிஷன் அதிகாரிகள் அன்று மாலை 5.30 மணி முதல் 7.30 மணி வரை கிண்டியில் உள்ள நட்சத்திர ஓட்டலில் அங்கீகரிக்கப்பட்ட அரசியல் கட்சி பிரதிநிதிகளுடன், தேர்தலை அமைதியாகவும் சுதந்திரமாகவும் நடத்தி முடிப்பது பற்றி ஆலோசனை நடத்துகிறார்கள். அப்போது அரசியல் கட்சி பிரதிநிதிகளின் கருத்துகளையும் அவர்கள் கேட்டு அறிகிறார்கள்.
அதன்பின்னர் என்னுடனும் (தலைமை தேர்தல் அதிகாரி) மற்றும் போலீஸ் உயர் அதிகாரிகளுடனும் தேர்தலுக் காக செய்யப்பட்டுள்ள ஏற்பாடுகள் குறித்து ஆலோசனை நடத்துகிறார்கள்.
மாவட்ட கலெக்டர்கள்
மறுநாள் 8-ந் தேதி (வெள்ளிக்கிழமை) காலை 10 மணிக்கு அதே ஓட்டலில் அனைத்து மாவட்ட கலெக்டர்கள், போலீஸ் ஐ.ஜி.க்கள், டி.ஐ.ஜி.க் கள் மற்றும் போலீஸ் சூப்பிரண்டுகளுடன் நசீம் ஜைதி ஆலோசனை நடத்துகிறார். அதைத் தொடர்ந்து தமிழக தலைமைச் செயலாளர், போலீஸ் டி.ஜி.பி.க்கள், மத்திய அமலாக்கப்பிரிவு அதிகாரிகள், வருமானவரித்துறை அதிகாரிகளுடன் அவர் ஆலோசனை மேற்கொள்கிறார். 
அதன் பின்னர் நசீம் ஜைதியும், தேர்தல் கமிஷன் அதிகாரிகளும் டெல்லி புறப்பட்டு செல்கிறார்கள்.
இவ்வாறு ராஜேஷ் லக்கானி கூறினார்.
பணம் பதுக்கியது உறுதி செய்யப்படவில்லை
அதன் பின்னர் நிருபர்களின் கேள்விகளுக்கு பதில் அளித்து அவர் கூறியதாவது:-
சிறுதாவூரில் பணம் பதுக்கியதாக கூறப்பட்ட புகார் குறித்து மாவட்ட கலெக்டர் மற்றும் போலீஸ் சூப்பிரண்டு ஆகியோரை விசாரணை நடத்த சொன்னேன். அவர்கள் நடத்திய விசாரணையில் பணம் பதுக்கியதாக கூறப்பட்ட புகார் பற்றி உறுதி செய்ய முடியவில்லை என்று பதில் அளித்து உள்ளனர். 
இருந்தபோதிலும் அது குறித்து விரிவான அறிக்கை அளிக்குமாறு நான் கூறி இருக்கிறேன்.
5 லட்சம் அரசு ஊழியர்கள்
திருச்சி அருகே குப்பையில் போடப்பட்ட, பணக்கட்டுகள் மீது சுற்றப்படும் பட்டைகள் குறித்து விசாரணை நடத்தப்பட்டு வருகிறது. தமிழகத்தில் தேர்தல் பணியில் சுமார் 5 லட்சம் அரசு ஊழியர்கள் ஈடுபடுத்தப்பட்டு உள்ளனர். அவர்கள் அனைவரும் தபால் ஓட்டு போட ஏற்பாடு செய்யப்படும். 
தேர்தல் குறித்து அளிக்கப்படும் புகார்கள் மீது 3 நாட்களில் விசாரித்து நடவடிக்கை எடுத்து வருகிறேன். ‘ஆன்லைன்’ மூலம் பெறப்படும் தேர்தல் புகார்கள் குறித்து உடனுக்குடன் நடவடிக்கை எடுக்கப்பட்டு வருகிறது. 
இவ்வாறு ராஜேஷ் லக்கானி கூறினார்.</description>
</news>
