<news>
<headline>வாக்குச்சாவடி குழு அமைப்பதில் அ.தி.மு.க.வினர் இடையே மோதல்</headline>
<description>
ஈரோடு, ஈரோடு கிழக்கு சட்டமன்ற தொகுதியில் வாக்குச்சாவடி குழு அமைப்பது தொடர்பாக அ.தி.மு.க.வினர் இடையே மோதல் ஏற்பட்டது.வாக்குச்சாவடி குழு கூட்டம்ஈரோடு கிழக்கு சட்டமன்ற தொகுதியில் அ.தி.மு.க.வினர் பொதுத்தேர்தலை சந்திக்கும் வகையில் பல்வேறு நடவடிக்கைகள் எடுத்து வருகிறார்கள். ஒவ்வொரு வார்டு பகுதியிலும் வாக்குச்சாவடி குழுக்கள் அமைக்கப்பட்டு வீடு வீடாக வாக்கு சேகரிக்க பணிகள் முடுக்கி விடப்பட்டு வருகின்றன.அதன்படி ஈரோடு கருங்கல்பாளையம் பகுதியில் உள்ள ஈரோடு மாநகராட்சி 58-வது வார்டு கே.ஏ.எஸ்.நகர் பகுதியில் நேற்று வாக்குச்சாவடிக்குழு உறுப்பினர்கள் கூட்டம் நடைபெறும் என்று அறிவிக்கப்பட்டு இருந்தது. கூட்டத்துக்கு ஈரோடு கிழக்கு தொகுதி அ.தி.மு.க. வேட்பாளர் கே.எஸ்.தென்னரசு வருவதாக இருந்தது. ஆனால் அதற்கு முன்னதாக அங்கு இரு தரப்பினர் இடையே தகராறு ஏற்பட்டது.மோதல்அதாவது, 58-வது வார்டு பகுதியில் உள்ள வாக்குச்சாவடி குழு அமைக்க கட்சி நிர்வாகிகளிடம் இருந்து பலருடைய பெயர்கள் பரிந்துரை செய்யப்பட்டு உள்ளன. இதில் அந்த பகுதி பொறுப்பாளரின் ஆதரவாளர்களுக்கு மட்டும் வாக்குச்சாவடி குழுவில் இடம் கொடுத்து பெயர் சேர்த்து இருப்பதாக கூறி சிலர் வாக்குவாதத்தில் ஈடுபட்டனர். இது கைகலப்பாக மாறியது. அவர்கள் இரு குழுக்களாக பிரிந்து அங்கிருந்த நாற்காலிகளை எடுத்து வீசினர். இதில் 58-வது வார்டு அ.தி.மு.க. செயலாளர் தங்கவேல் மற்றும் சோமசுந்தரம், சுசீலா ஆகியோர் காயம் அடைந்தனர். அவர்களை அக்கம்பக்கத்தினர் மீட்டு சிகிச்சைக்காக ஆஸ்பத்திரிக்கு கொண்டு சென்றனர்.போலீஸ் விசாரணைஇதற்கிடையே தகவல் அறிந்து கருங்கல்பாளையம் போலீஸ் சப்-இன்ஸ்பெக்டர் கோமதி தலைமையில் போலீசார் சம்பவ இடத்துக்கு விரைந்தனர். தேர்தல் கண்காணிப்பு பறக்கும்படையினரும் அங்கு வந்தனர். மேலும், அ.தி.மு.க. கட்சியின் முக்கிய பிரமுகர்களும் சம்பவ இடத்துக்கு வந்தனர். வாக்குச்சாவடி குழு அமைப்பது தொடர்பாக அ.தி.மு.க.வினரிடையே மோதல் ஏற்பட்டது பரபரப்பை ஏற்படுத்தியது.இதுதொடர்பாக கருங்கல்பாளையம் போலீசார் விசாரணை நடத்தி வருகிறார்கள்.</description>
</news>
