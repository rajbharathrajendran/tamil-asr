<news>
<headline>தே.மு.தி.க. – மக்கள் நல கூட்டணியில் மேலும் 2 கட்சிகள் இணைந்தன தமிழர் முன்னேற்றப்படை, தமிழ் புலிகள் பம்பரம் சின்னத்தில் போட்டியிடுகின்றனர்</headline>
<description>
சென்னை,
தே.மு.தி.க.–மக்கள்நல கூட்டணியில் தமிழர் முன்னேற்றப்படையும், தமிழ் புலிகள் கட்சியும் இணைந்தது. இந்த கட்சிகள் பம்பரம் சின்னத்தில் போட்டியிடுகின்றன.வைகோ–விஜயகாந்த் சந்திப்பு
தே.மு.தி.க.–மக்கள்நல கூட்டணியில் தங்களை இணைத்து கொள்ள தமிழர் முன்னேற்றப்படை நிறுவனத்தலைவர் வீரலட்சுமியும், தமிழ் புலிகள் கட்சி நிறுவனத்தலைவர் நாகை திருவள்ளுவனும், ம.தி.மு.க. பொதுச்செயலாளரும், தே.மு.தி.க.–மக்கள்நல கூட்டணியின் ஒருங்கிணைப்பாளருமான வைகோ முன்னிலையில் தே.மு.தி.க. தலைவர் விஜயகாந்தை நேற்று அவருடைய கட்சி அலுவலகத்தில் சந்தித்தனர்.சந்திப்பின் போது, தமிழர் முன்னேற்ற படை நிறுவனத்தலைவர் வீரலட்சுமி பூங்கொத்து வழங்கியும், தமிழ் புலிகள் கட்சி நிறுவனத்தலைவர் நாகை திருவள்ளுவன் பொன்னாடை போர்த்தியும் விஜயகாந்தை வரவேற்றனர்.பின்னர், வைகோ தே.மு.தி.க., தமிழர் முன்னேற்றப்படை, தமிழ் புலிகள் கட்சி தொண்டர்கள் மத்தியில் பேசினார். அப்போது அவர் பேசியதாவது:–எந்த நோக்கத்தோடும் சொல்லவில்லை
லட்சக்கணக்கான தமிழர்களை கொன்றுகுவித்து, இசைப்பிரியா உள்பட பல்லாயிரக்கணக்கானோரை நாசப்படுத்திய போதெல்லாம் வராத ஆத்திரம் நேற்று(நேற்று முன்தினம்) வந்து பேசிவிட்டேன். அதை மனப்பூர்வமாக நான் பேச வேண்டும் என்று நினைத்து பேசவில்லை.அதை ஒரு கொடூரமான குற்றங்களாக சித்தரித்து இருக்கிறார்கள். அதை தவறாக புரிந்து கொண்ட காரணத்தினால் நான் செய்த பெரிய பிழைக்கு மன்னிப்பு கேட்கிறேன் என்று கூறிவிட்டேன். என்னை பொறுத்தமட்டில், நான் அந்த வார்த்தையை சொல்லி இருக்கக்கூடாது என்று நினைத்தேன்.நான் அதை எந்த நோக்கத்தோடும் சொல்லவில்லை. இருப்பினும், அதை நியாயப்படுத்த விரும்பவில்லை. தவறாக புரிந்து கொள்ளப்பட்டது என்றதுமே, நான் ஒருபோதும், கலைஞரின் குடும்பத்தை எண்ணி சொல்லவே இல்லை.மரியாதை
நல்ல வேளையாக என்னுடைய தாய் மாரியம்மாள் கடந்த ஆண்டு இறுதியில் இறந்துவிட்டார். அவர் உயிரோடு இருந்திருந்தால், என்னுடைய கொடும்பாவி எரிப்பு, என்னுடைய படத்தை செருப்பால் அடிப்பதை அவர் பார்த்திருந்தால் தாங்கி இருக்க மாட்டார்.மக்கள்நல கூட்டணியை ஒரு பொருட்டாக மதித்து, எளியவனாகிய என்னுடைய வேண்டுகோளையும் மதித்து தே.மு.தி.க.–மக்கள்நல கூட்டணி அமைந்து இருப்பதை பார்க்கும் போது, விஜயகாந்த் மீது உள்ள மரியாதை ஆயிரம் மடங்கு இமயமலை உச்சியில் கொண்டு போய் வைத்து இருக்கிறது. அவர் முதல்–அமைச்சர் ஆவதற்கு இந்த ஒரு தகுதி போதும்.வலுவாக சொல்லுவேன்
தி.மு.க. பணம் கொடுத்து தே.மு.தி.க.வில் இருந்து ஆள் பிடிக்கிற மோசமான காரியத்தில் இறங்கி இருக்கிறது என்பதை நான் மீண்டும் சொல்வேன். அதை வலுவாக சொல்லுவேன். இதன் மூலம் நான் பேச்சை குறைத்து கொள்வேன் என்று எண்ண வேண்டாம். இந்த குற்றச்சாட்டு உண்மை. இன்னும் ஒரு வழக்கு கூட போடட்டும். ஜெயலலிதாவின் பங்களாவில் பணம் வைக்கப்பட்டதை ஏன் சோதனை செய்யவில்லை என்று நான் மீண்டும் கேட்க தான் செய்வேன். அதற்காக அவர்கள் மேலும் ஒரு வழக்கு போடட்டும்.தே.மு.தி.க. நிர்வாகிகள், தொண்டர்களுக்கு உரிமையோடு சொல்லிக் கொள்ள விரும்புகிறேன். 10–ந்தேதி நடைபெற இருக்கிற மாநாட்டை வெற்றி பெற செய்யும் பொறுப்பு உங்கள் அனைவருக்கும், எங்களுக்கும் இருக்கிறது. நாம் அனைவரும் கட்டுப்பாடோடு இருக்க வேண்டும். கூச்சல், குழப்பம் இருக்கக்கூடாது.இவ்வாறு அவர் பேசினார்.அயராது பாடுபடுவோம்
அதைத்தொடர்ந்து, வீரலட்சுமி பேசும்போது, ‘தி.மு.க.–அ.தி.மு.க.வுக்கு மாற்று அணியாகவும், ஊழல் கரைபடியாத ஒரு கூட்டணி என்றாலும் அது தே.மு.தி.க. மக்கள்நல கூட்டணி தான். இந்த பயத்தில் தான் தி.மு.க.வும், அ.தி.மு.க.வும் தேவையில்லாத பழிகளை வைகோ மீது திணிக்கிறார்கள். நாங்கள் அனைவரும் ஒன்றாக இணைந்து விஜயகாந்தை முதல்–அமைச்சராக ஆக்குவதற்கு பாடுபடுவோம் என்பதை இந்த நேரத்தில் தெரிவித்து கொள்கிறோம்’ என்றார்.நாகை திருவள்ளுவன் பேசுபோது, ‘2016 சட்டமன்ற தேர்தலில் போட்டியிட விழிம்பு நிலை சமூகத்தினருக்கும், அரசியல் அங்கீகாரத்தையும், அடையாளத்தையும் வகுத்து தந்த வைகோவுக்கும், விஜயகாந்துக்கும், பிற தலைவர்களான தொல்.திருமாவளவன், முத்தரசன், ஜி.ராமகிருஷ்ணன் ஆகியோருக்கும் நன்றியை தெரிவித்து கொள்கிறேன். ஊழலற்ற ஆட்சி அமைந்திட, விஜயகாந்தை முதல்–அமைச்சராக நியமிப்பதற்கு தமிழ் புலிகள் கட்சி தொடர்ந்து களமாடும். இந்த கூட்டணி வெற்றி பெற அயராது பாடுபடுவோம்’ என்றார்.பம்பரம் சின்னத்தில்...
இதையடுத்து, தே.மு.தி.க. கட்சி அலுவலகத்தை விட்டு வெளியே வந்த வைகோ நிருபர்களுக்கு பேட்டியளித்தார். அப்போது அவர் கூறியதாவது:–தே.மு.தி.க.–மக்கள்நல கூட்டணிக்கு ஊக்கமும், மகிழ்ச்சியும் தரும் விதத்தில், தமிழர் முன்னேற்ற படையும், தமிழ் புலிகள் கட்சியும் எங்களுடன் இணைந்து இருக்கிறது. தே.மு.தி.க. தலைவர் விஜயகாந்தை இந்த 2 இயக்கங்களின் தலைவர்களும் சந்தித்துள்ளனர்.மக்கள்நல கூட்டணியில் அங்கம் வகிக்கும் ம.தி.மு.க.வின் சின்னமாகிய பம்பரம் சின்னத்தில் அவர்களுக்கு ஒதுக்கப்படுகின்ற இடத்திலே போட்டியிட முடிவு எடுக்கப்பட்டுள்ளது. தே.மு.தி.க.–மக்கள் நலகூட்டணி தேர்தல் சிறப்பு மாநாடு சிறப்பாக நடத்துவதற்கான ஏற்பாடுகள் நடந்து வருகின்றன. தேர்தல் சிறப்பு மாநாட்டில் கூட்டணியில் கட்சிகளின் முதல் வேட்பாளர் பட்டியல் வெளியிடப்படும்.  இவ்வாறு அவர் கூறினார்.</description>
</news>
