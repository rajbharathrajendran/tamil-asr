<news>
<headline>110-வது விதியின் கீழ் சொன்ன எதையும் ஜெயலலிதா நிறைவேற்றவில்லை; கருணாநிதி அறிக்கை</headline>
<description>
சென்னை, 
110-வது விதியின் கீழ் ஜெயலலிதா அறிவித்த எந்த அறிவிப்பையும் நிறைவேற்றவில்லை என்று கருணாநிதி கூறியுள்ளார். 
தி.மு.க. தலைவர் கருணாநிதி வெளியிட்டுள்ள அறிக்கையில் கூறியிருப்பதாவது:-
வாக்குறுதி
2011-ம் ஆண்டு தேர்தலுக்கு முன்பே மக்களிடம் ஜெயலலிதா என்ன வாக்குறுதி கொடுத்தார் தெரியுமா? ‘‘மூன்றே மாதத்தில் மின் வெட்டை போக்குவேன்’’ என்று சொன்னார் ஜெயலலிதா. மூன்று மாதங்கள் அல்ல; முப்பது மாதங்கள் அல்ல; அறுபது மாதங்கள் ஓடிவிட்டன. மின்வெட்டு போகவும் இல்லை; சாகவும் இல்லை. இந்த ஐந்து வருடத்தில் மின்வெட்டால் மாணவர்கள் பாதிக்கப்பட்டார்கள். சிறு மற்றும் குறுந்தொழில்கள் பாதிக்கப்பட்டன. பெரிய தொழிற்சாலைகள் தமிழகத்தில் தொழில் தொடங்கவே வராமல் அஞ்சி அலறி ஓடின. 
அம்பத்தூர் தொழிற்பேட்டை, கோவை பகுதியில் உள்ள சிறு மற்றும் குறுந் தொழில்கள் மிக மோசமாக நலிவடைந்து, தொழிற்பேட்டைகளில் இருந்த தொழில் நிறுவனங்கள் எல்லாம் இழுத்து மூடப்பட்டதை ஜெயலலிதா நேற்றைய தினம் மறந்து விட்டு பேசியிருக்கிறார். மறந்து விட்டு பேசினாரா? அல்லது வேண்டுமென்றே உண்மையை மறைத்து விட்டு பேசினாரா? 
மந்திரத்தால் மாங்காய் விழுந்து விடுமா?
ஜெயலலிதா தனது பேச்சின் துவக்கத்திலேயே 2011-ம் ஆண்டு, அவர் வெளியிட்ட அ.தி.மு.க.வின் சார்பிலான தேர்தல் அறிக்கையில் அறிவித்த அனைத்துத் திட்டங்களும் நிறைவேற்றப்பட்டு விட்டன என்று கூறியிருக்கிறார். 2011-ம் ஆண்டு அவர் வைத்த அ.தி.மு.க. சட்டமன்ற தேர்தல் அறிக்கையில் சிலவற்றை மட்டும் இங்கே நினைவு படுத்துகிறேன்.
அனைத்து கிராமங்களுக்கும், நகரங்களுக்கும் 4 வருடத்திற்குள் மும்முனை மின்சார இணைப்பு வழங்கி, மின்சாரம் தடையில்லாமல் கிடைக்க வழி காணப்படும், மின் திருட்டைத் தடுக்க ஓய்வு பெற்ற ராணுவ வீரர்கள் மூலம் ‘‘மின்சாரப்பாதுகாப்புப் படை’’ அமைக்கப்படும், 160 கிராமப்பஞ்சாயத்துகளில் 200 கிலோ வாட் உயிரிதிரல் (பையோ கேஸ்) இயற்கை எரிபொருள் மின்சாரம் உற்பத்தி செய்ய நடவடிக்கை. இதனால் கிராமப்புறங்களில் 64,000 பேருக்கு வேலை வாய்ப்பு, வறுமைக் கோட்டிற்கு கீழே உள்ள வீடுகளுக்கு சூரிய ஒளி மின்சாரம். கிராமப்புற தெரு விளக்குகள் சூரிய ஒளி மின்சாரத்தில் செயல்பட நடவடிக்கை. மின்சாரம் பற்றி மட்டும் அ.தி.மு.க. தேர்தல் அறிக்கையில் கூறப்பட்ட வாக்குறுதிகள் இவை.
இந்த வாக்குறுதிகள் எல்லாவற்றையும் காற்றில் வேகமாகப் பறக்க விட்டுவிட்டு, ஐந்தாண்டு காலமாக ‘‘மின் மிகை மாநிலம், மின்வெட்டு நீக்கம்’’ என்ற பொய்யை; திரும்பத் திரும்பச்சொல்லி வருகிறார். இந்த மந்திரத்தால் மாங்காய் விழுந்து விடுமா?
187 அறிவிப்புகள்
தேர்தல் அறிக்கையிலே அறிவித்த 54 திட்டங்களையும் நிறைவேற்றி விட்டதாக சென்னை தேர்தல் பிரசாரக் கூட்டத்தில் முழங்கிய ஜெயலலிதா, கடந்த ஐந்தாண்டு காலத்தில் சட்டப்பேரவையில் 110-வது விதியின் கீழ் 1 லட்சத்து 72 ஆயிரத்து 196 ரூபாய் மதிப்புள்ள 187 அறிவிப்புகளை பலத்த வரவேற்போடு அறிவித்தாரே, அந்த அறிவிப்புகளில் எத்தனை அறிவிப்புகளை நிறைவேற்றியிருக்கிறார் என்பது பற்றி வாயே திறக்கவில்லையே ஏன்? 
அதைப்பற்றி வெள்ளை அறிக்கை வெளியிட வேண்டுமென்று எதிர்க்கட்சிகள் சார்பில் பலமுறை கேட்டும் அரசு அதற்குத் தயாராகவில்லையே ஏன்? ஜெயலலிதா, தேர்தல் அறிக்கையிலே சொன்ன வாக்குறுதிகளையும் நிறைவேற்றவில்லை; சட்டப்பேரவையில் 110-வது விதியின் கீழ் சொன்ன திட்டங்களையும் நிறைவேற்றவில்லை; நிறைவேற்றாததை பற்றி கவலைப்படவும் இல்லை. 
ஜெயலலிதா, சொன்னது எதையும் செய்வதற்காகச் சொல்வதில்லை என்பதைத் தமிழக மக்கள் தெரிந்தே வைத்திருக்கிறார்கள். தேர்தல் பிரசாரத்தில் ஈடுபடும் முதல்-அமைச்சர் ஜெயலலிதா, பொய் மூட்டைகளை அவிழ்த்துக் கொட்டுவதை விட்டு விட்டு, உண்மை ஏதாவது கைவசம் இருந்தால், அதைப்பற்றிப் பேசட்டும்! இல்லா விட்டால் ‘‘பொய்யிலே பிறந்து, பொய்யிலே வளர்ந்த, முதல்-அமைச்சர் ஜெயலலிதா அவர்களே’’ என்றுதான் பாடத் தோன்றும்.
இவ்வாறு அறிக்கையில் அவர் கூறியுள்ளார்.</description>
</news>
