<news>
<headline>தி.மு.க. கூட்டணியில் பெருந்தலைவர் மக்கள் கட்சிக்கு பெரம்பூர் தொகுதி ஒதுக்கீடு சிவகாமிக்கு பெரம்பலூர் தொகுதி</headline>
<description>
சென்னை,தி.மு.க. கூட்டணியில் இடம் பெற்றுள்ள பெருந்தலைவர் மக்கள் கட்சிக்கு பெரம்பூர் தொகுதியும், சிவகாமி தலைமையிலான சமூக சமத்துவப்படைக்கு பெரம்பலூர் தொகுதியும் ஒதுக்கப்பட்டுள்ளது.என்.ஆர்.தனபாலனுக்கு பெரம்பூர்
நேற்று காலை கோபாலபுரத்தில் தி.மு.க. தலைவர் கருணாநிதியுடன் பெருந்தலைவர் மக்கள் கட்சியின் தலைவர் என்.ஆர்.தனபாலன், கொள்கை பரப்பு செயலாளர் பாலாஜி, தலைமை நிலைய செயலாளர் சிவக்குமார், செய்தி தொடர்பாளர் சந்தானம் ஆகியோர் சந்தித்து தொகுதி பங்கீடு பேச்சுவார்த்தை நடத்தினர்.தி.மு.க. தரப்பில் பொருளாளர் மு.க.ஸ்டாலின், முதன்மை செயலாளர் துரைமுருகன், முன்னாள் அமைச்சர்கள் பெரியசாமி, வேலு ஆகியோர் பங்கேற்றனர். இந்த பேச்சுவார்த்தையின்போது, பெருந்தலைவர் மக்கள் கட்சிக்கு பெரம்பூர் தொகுதி ஒதுக்கப்பட்டது. இதற்கான ஒப்பந்த உடன்பாடிக்கையில் தி.மு.க. தலைவர் கருணாநிதி, என்.ஆர்.தனபாலன் ஆகியோர் கையெழுத்திட்டனர்.பின்னர் நிருபர்களுக்கு பேட்டி அளித்த என்.ஆர்.தனபாலன், ‘கடந்த முறை நாங்கள் பெரம்பூரில் போட்டியிட்டோம். தற்போதும் பெரம்பூரில் போட்டியிட எங்களுக்கு வாய்ப்பளிக்கப்பட்டுள்ளது. இந்த தேர்தலில் தி.மு.க. மிகப்பெரிய வெற்றியை பெற்று ஆட்சி அமைக்கும்’ என்றார்.சிவகாமி
ஓய்வு பெற்ற ஐ.ஏ.எஸ். அதிகாரி சிவகாமி தலைமையிலான சமூக சமத்துவப்படை கட்சிக்கு பெரம்பலூர் (தனி) தொகுதி ஒதுக்கப்பட்டுள்ளது. இதற்கான ஒப்பந்தத்தில் தி.மு.க. தலைவர் கருணாநிதி, சிவகாமி ஆகியோர் கையெழுத்திட்டனர்.பின்னர் நிருபர்களுக்கு பேட்டி அளித்த சிவகாமி, ‘தி.மு.க. வெற்றிக்காக நாங்கள் பாடுபடுவோம்’ என்றார்.டாக்டர் சேதுராமன் சந்திப்பு
விவசாயிகள் தொழிலாளர்கள் கட்சிக்கு இன்று (ஞாயிற்றுக்கிழமை) தொகுதி ஒதுக்கப்பட உள்ளது.அ.தி.மு.க. கூட்டணியில் இருந்து விலகிய அகில இந்திய மூவேந்தர் முன்னணி கழக தலைவர் டாக்டர் சேதுராமன், தி.மு.க. பொருளாளர் மு.க.ஸ்டாலினை நேற்று சந்தித்து பேசினார். இது குறித்து நிருபர்களிடம் கருத்து தெரிவித்த அவர், ‘‘சட்டமன்ற தேர்தலில் எங்கள் நிலைப்பாட்டை விரைவில் அறிவிப்பேன்’’ என்றார்.தே.மு.தி.க.வில் இருந்து விலகிய வி.சி.சந்திரகுமார் தலைமையிலான அதிருப்தி தே.மு.தி.க.வினர் கருணாநிதியை இன்று காலை சந்தித்து பேச உள்ளதாக கூறப்படுகிறது. தனி அமைப்பாக செயல்படும் அவர்களுக்கு தி.மு.க.வில் சில தொகுதிகள் ஒதுக்கப்பட இருப்பதாகவும் கூறப்படுகிறது.</description>
</news>
