<news>
<headline>மாநகர் மாவட்ட செயலாளர் செல்வராஜூக்கு ‘சீட்’ இல்லை; அ.தி.மு.க. அலுவலகம் முன்பு பெண் தீக்குளிக்க முயற்சி</headline>
<description>
சேலம்,
சேலம் மாநகர் மாவட்ட அ.தி.மு.க. செயலாளரும், சேலம் தெற்கு தொகுதி எம்.எல்.ஏ.வுமான எம்.கே.செல்வராஜூக்கு தேர்தலில் மீண்டும் போட்டியிட வாய்ப்பு வழங்கப்படவில்லை. சேலம் தெற்கு தொகுதி வேட்பாளராக மாநகர் மாவட்ட அ.தி.மு.க. மாணவரணி செயலாளர் ஏ.பி.சக்திவேல் அறிவிக்கப்பட்டுள்ளார். இதையடுத்து அவர் நேற்று மதியம் அம்மாபேட்டையில் உள்ள அ.தி.மு.க. கட்சி அலுவலகத்திற்கு வந்தார். அவருக்கு தொண்டர்கள், நிர்வாகிகள் வாழ்த்து தெரிவித்தனர். பின்னர், ஏ.பி.சக்திவேல் அங்கிருந்து புறப்பட்டு சென்றார். 
அவர் சென்ற சிறிது நேரத்தில் கட்சி அலுவலகத்திற்கு 5 பெண்கள் வந்தனர். இதில் மரகதம் (வயது 50) என்ற பெண், தன் கையில் பாட்டிலில் வைத்திருந்த மண்எண்ணையை தலையில் ஊற்றி, செல்வராஜூக்கு ஏன் தேர்தலில் ‘சீட்’ கொடுக்கவில்லை என்று கூறி தீக்குளிக்க முயன்றார். 
இதை சற்றும் எதிர்பாராத கட்சியினர் உடனடியாக அவரை தடுத்து நிறுத்தி அவர் மீது தண்ணீரை ஊற்றி சமாதானப்படுத்தினர். இந்த சம்பவம் அப்பகுதியில் பெரும் பரபரப்பை ஏற்படுத்தியது.</description>
</news>
