<news>
<headline>தி.மு.க. தேர்தல் அறிக்கையில் பெண்களுக்கு முக்கியத்துவம் மகளிரணி கூட்டத்தில் கனிமொழி எம்.பி., பேச்சு</headline>
<description>
சென்னை,
தி.மு.க. தேர்தல் அறிக்கையில் பெண்களுக்கு முக்கியத்துவம் அளிக்கப்பட்டுள்ளதாக சென்னையில் நடந்த மகளிரணி கூட்டத்தில் கனிமொழி எம்.பி., பேசினார்.மகளிரணி கூட்டம்
சென்னை கிழக்கு மாவட்ட தி.மு.க. மகளிரணி ஆலோசனை கூட்டம் சென்னை எழும்பூரில் உள்ள ஒரு திருமண மண்டபத்தில் நேற்று நடைபெற்றது. கூட்டத்துக்கு மாவட்ட செயலாளர் பி.கே.சேகர்பாபு தலைமை தாங்கினார்.கூட்டத்தில், தி.மு.க. மகளிரணி செயலாளர் கனிமொழி எம்.பி., சிறப்பு அழைப்பாளராக கலந்துகொண்டார். கூட்டத்தில் அவர் பேசியதாவது:–தி.மு.க. தேர்தல் அறிக்கை மிகச்சிறந்த தேர்தல் அறிக்கையாக விரைவில் வெளி வர உள்ளது. அதில், பெண்களுக்கு பெருமளவில் பல நலத்திட்டங்களை கருணாநிதி வைத்துள்ளார். நீங்கள் தேர்தல் அறிக்கையை படித்து பார்த்து மற்ற பெண்களிடம் கொண்டு செல்ல வேண்டும்.பெண்கள், தமிழக மக்கள் முன்னேற்றத்துக்காக உழைக்கும் ஒரே இயக்கம் தி.மு.க. தான். பெண்கள் சொந்த காலில் நிற்க வேண்டும் என்று நினைத்தவர் கருணாநிதி.இலவச பொருட்கள் பழுது
அ.தி.மு.க. ஆட்சியில் கடந்த 5 ஆண்டுகளில் ஒரு வளர்ச்சி திட்டமும் இல்லை. தொழிற்சாலைகள் இல்லை. செய்வீர்களா... செய்வீர்களா... என்று ஜெயலலிதா வாக்குகள் கேட்டார். செய்வோம் என்று ஓட்டு போட்ட மக்கள் இன்று படாதபாடு பட்டு விட்டார்கள்.அ.தி.மு.க. ஆட்சியில் கொடுத்த மிக்சி, கிரைண்டர் பழுதாகி விட்டது. தி.மு.க. ஆட்சியில் கொடுக்கப்பட்ட தொலைக்காட்சி இன்றும் வேலை செய்கிறது. மக்களுக்கு அக்கறையோடு நல்ல பொருட்களை விசாரித்து வாங்கி கொடுத்தோம். ஆனால் அ.தி.மு.க. ஆட்சியில் ஏதோ வேண்டா, வெறுப்பாக கடமைக்கு பொருட்களை வாங்கி கொடுத்துள்ளார்கள்.மது பிரச்சினை
தமிழ்நாடு எல்லா துறைகளிலும் பின்னடைந்து வருகிறது. டாஸ்மாக்கில் மட்டும் தான் வளர்ந்து வருகிறது. குடிப்பழக்கத்தால் பாதிக்கப்படாத குடும்பமே இல்லை என்ற நிலை ஏற்பட்டு வருகிறது. கருணாநிதி மதுவை ஒழிப்பேன் என்று சொல்லி இருக்கிறார். அதை எல்லாரிடமும் நீங்கள் சொல்ல வேண்டும். அ.தி.மு.க. ஆட்சியில் அதிகம் பாதிக்கப்பட்டது பெண்கள் தான். எனவே தேர்தலில் ஒரு பெண் கூட அ.தி.மு.க.வுக்கு வாக்களிக்க மாட்டார்கள் என்ற நிலையை உருவாக்க வேண்டும். எதிர்காலத்தில் வளர்ச்சி, மலர்ச்சியை ஏற்படுத்த உதயசூரியனால் மட்டும் தான் முடியும். கருணாநிதி, மு.க.ஸ்டாலினால் மட்டும் தான் முடியும்.  இவ்வாறு அவர் கூறினார்.கூட்டத்தில் மகளிரணி மாநில நிர்வாகிகள் விஜயா தாயன்பன், குமரி விஜயகுமார், வசந்தி ஸ்டான்லி, சங்கரி நாராயணன் உள்பட பலர் கலந்துகொண்டார்.</description>
</news>
