<news>
<headline>‘தி.மு.க. கூட்டணிக்கு விஜயகாந்த் வருவார்’ 
பேராயர் எஸ்றா சற்குணம் நம்பிக்கை</headline>
<description>
சென்னை, தி.மு.க. கூட்டணியில் தே.மு.தி.க.வை இழுப்பதற்கு இந்திய சமூக நீதி இயக்க தலைவர் பேராயர் எஸ்றா சற்குணம் தீவிர முயற்சி மேற்கொண்டார். அவருடைய முயற்சி தோல்வியடைந்தாலும் இன்னும் தி.மு.க. கூட்டணிக்கு விஜயகாந்த் வருவார் என்ற நம்பிக்கையில் அவர் உள்ளார்.இதுகுறித்து எஸ்றா சற்குணம் கூறியதாவது:-விஜயகாந்த் எடுத்த தீர்ப்பு துரதிருஷ்டவசமானது. அவர் அந்த தீர்ப்பை எடுத்து இருக்கக்கூடாது. இன்னும் அவருடைய தீர்ப்பு இறுதி தீர்ப்பு என்று நான் நம்பவில்லை. அவர் ஏதோ ஒரு சூழ்நிலையில் சொல்லி விட்டார். அவர் மனம் மாற்றம் செய்வார். மீண்டும் திரும்பி வருவார். மனம் திருந்தி, மனம் வருந்தி வருவார். பைபிளில் உள்ளது போன்று ஒரு கெட்ட குமாரனை போன்று திரும்பி வருவார் என்று நான் நம்புகிறேன். நான் அவருக்காக பிரார்த்திக்கிறேன். என்னுடைய பிரார்த்தனை கேட்கப்படும் என்று நான் முழுமையாக நம்புகிறேன். எதிர்பார்ப்புடன் காத்திருக்கிறேன். இன்னும் விஜயகாந்த் என்னுடைய நண்பர் தான்.இவ்வாறு அவர் கூறினார்.தி.மு.க. கூட்டணிக்கு வருமாறு விஜயகாந்தை நேரில் சந்தித்து அழைப்பீர்களா? என்று கேட்டதற்கு, ‘ஆண்டவன் சொன்னால் செல்வேன்’ என்று பதிலளித்தார். முன்னதாக அண்ணா அறிவாலயத்தில் தி.மு.க. பொருளாளர் மு.க.ஸ்டாலினை, பேராயர் எஸ்றா சற்குணம் சந்தித்து, சட்டமன்றத்தில் தி.மு.க. கூட்டணிக்கு இந்திய சமூக நிதி இயக்கத்தின் ஆதரவை தெரிவித்தார். </description>
</news>
