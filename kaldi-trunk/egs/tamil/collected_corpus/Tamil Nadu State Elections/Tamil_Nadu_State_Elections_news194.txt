<news>
<headline>உரிய ஆவணங்கள் இன்றி கொண்டு செல்லப்பட்ட 50 டன் பாமாயில் பறிமுதல் அதிகாரிகளின் சோதனையில் சிக்கியது</headline>
<description>
சென்னை,உரிய ஆவணங்கள் இன்றி கொண்டு செல்லப்பட்ட 50 டன் பாமாயிலை அதிகாரிகள் பறிமுதல் செய்தனர்.இதுதொடர்பாக தமிழக தலைமை தேர்தல் அதிகாரி ராஜேஷ் லக்கானி வெளியிட்டுள்ள செய்திக்குறிப்பில் கூறியிருப்பதாவது:–அதிகாரிகள் சோதனை
தமிழ்நாடு தேர்தல் தொடர்பாக பறக்கும் படையினர், நிலையான கண்காணிப்பு குழுவினர் பல்வேறு இடங்களில் அவ்வப்போது சோதனை மேற்கொண்டு, உரிய ஆவணங்கள் இல்லாமல் கொண்டு சென்ற ரொக்கம், பொருட்களை பறிமுதல் செய்து, விசாரணைக்குப்பின் சரியாக இருந்தால் உரியவரிடம் ரொக்கம், பொருட்கள் ஒப்படைக்கப்பட்டு வருகின்றன.தேர்தல் விதிகளை மீறியதாக கட்சி கொடிகளை பொது இடத்திலிருந்து அகற்றாதது, அனுமதியில்லாமல் சாலைகள் சீரமைத்தது, கட்சி கொடி கம்பம் அமைக்க பள்ளம் தோண்டியது, சுவரில் போஸ்டர் ஒட்டியது, பள்ளி மாணவர்களுக்கு உரிய அனுமதியில்லாமல் ஸ்கூல் பேக் வழங்கியது, கோர்ட்டு சுவரில் விளம்பரம் செய்தது, லாரிகளில் கட்சி விளம்பரம் செய்தது போன்ற புகார்களில் வழக்குபதிவு செய்யப்பட்டுள்ளன.50 டன் பாமாயில் பறிமுதல்
நிலையான கண்காணிப்பு குழுவின் மூலம் இதுவரை ரூ.9 கோடியே ஒரு லட்சத்து 7 ஆயிரத்து 450 ரொக்கமும், பறக்கும் படையினரால் ரூ.7 கோடியே 29 லட்சத்து 20 ஆயிரத்து 415 ரொக்கமும் பறிமுதல் செய்யப்பட்டுள்ளன. நாகப்பட்டினத்தில் உரிய ஆவணங்கள் இன்றி கொண்டு செல்லப்பட்ட 50 டன் பாமாயிலை நிலையான கண்காணிப்பு குழுவை சேர்ந்த அதிகாரிகள் பறிமுதல் செய்தனர்.நேற்று வரை பொது சொத்தில் சுவர் விளம்பரம், போஸ்டர், பேனர் கட்டி சேதம் ஏற்படுத்தியதாக பெறப்பட்ட ஒரு லட்சத்து 93 ஆயிரத்து 252 புகார்களில், ஒரு லட்சத்து 82 ஆயிரத்து 788 சுவர் விளம்பரங்கள் அழிக்கப்பட்டன. மேலும் தனியார் சுவர்களில் விளம்பரம் செய்ததாக பெறப்பட்ட 76 ஆயிரத்து 542 புகார்களில் 68 ஆயிரத்து 652 சுவர் விளம்பரங்கள் அழிக்கப்பட்டன. இதுவரை தேர்தல் விதிகளை மீறியதாக ஆயிரத்து 54 வழக்குகளும், வாகனத்தை முறைகேடாக பயன்படுத்தியதாக 803 வழக்குகளும் முதல் தகவல் அறிக்கை பதிவு செய்யப்பட்டு நடவடிக்கை மேற்கொள்ளப்பட்டு வருகிறது.  இவ்வாறு அந்த செய்திக்குறிப்பில் கூறப்பட்டுள்ளது.</description>
</news>
