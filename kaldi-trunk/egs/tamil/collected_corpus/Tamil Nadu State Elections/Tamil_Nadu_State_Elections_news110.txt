<news>
<headline>தி.மு.க. தேர்தல் அறிக்கை கருணாநிதியிடம் ஒப்படைப்பு தேர்தல் அறிக்கை குழுவினர் வழங்கினர்</headline>
<description>
சென்னை,
தி.மு.க. தேர்தல் அறிக்கையை கருணாநிதியிடம் தேர்தல் அறிக்கை குழுவினர் வழங்கினர்.தேர்தல் அறிக்கை
தி.மு.க. தேர்தல் அறிக்கை தயாரிப்பதற்காக முன்னாள் மத்திய மந்திரி டி.ஆர்.பாலு தலைமையில் குழு அமைக்கப்பட்டது. இந்த குழுவில் கவிஞர் கனிமொழி எம்.பி., சுப்புலட்சுமி ஜெகதீசன், வி.பி.துரைசாமி, டி.கே.எஸ். இளங்கோவன், தங்கம் தென்னரசு, சண்முகசுந்தரம், ராமசாமி, என்.ஆர்.இளங்கோ ஆகியோர் இடம்பெற்றுள்ளனர்.இந்த குழுவினர் கடந்த சில மாதங்களாக தேர்தல் அறிக்கையை தயார் செய்யும் பணியில் ஈடுபட்டிருந்தனர். தற்போது தேர்தல் அறிக்கைக்கு இறுதி வடிவம் கொடுக்கப்பட்டு, புத்தக அறிக்கையாக தயாரிக்கப்பட்டுள்ளது. இதை தி.மு.க.தலைவர் கருணாநிதியிடம் ஒப்படைக்க தேர்தல் அறிக்கை குழுவினர் முடிவு செய்தனர்.கருணாநிதியிடம் வழங்கினர்
இந்தநிலையில், நேற்று மாலை 6 மணியளவில் அவர்கள் தி.மு.க. தலைவர் கருணாநிதியை கோபால புரத்தில் உள்ள இல்லத்தில் சந்தித்து பேசினர். அப்போது தேர்தல் அறிக்கை புத்தகத்தை அவரிடம் வழங்கினர். தேர்தல் அறிக்கையை தி.மு.க.தலைவர் கருணாநிதி முழுவதுமாக வாசித்துப் பார்த்தார்.இதனைத் தொடர்ந்து தேர்தல் அறிக்கை குழுவினர் வெளியே வந்தனர். குழுவின் தலைவர் டி.ஆர்.பாலு நிருபர்களிடம் கூறியதாவது:–தேர்தல் அறிக்கை இறுதி செய்யப்பட்டு வரைவு அறிக்கையாக தலைவரிடம் கொடுத்திருக்கிறோம். இதில் என்ன முக்கிய அம்சங்கள் இடம்பெற்றுள்ளது என்பது குறித்து தேர்தல் அறிக்கை வெளியாகும்போது தலைவர் அறிவிப்பார்.  இவ்வாறு அவர் கூறினார்.எதிர்பார்ப்பு
முன்னதாக நேற்று காலை நிருபர்களிடம் பேசிய கனிமொழி, ‘வரும் 10–ந்தேதி தி.மு.க. தேர்தல் அறிக்கை வெளியிட வாய்ப்பு இருக்கிறது. தி.மு.க. தேர்தல் அறிக்கையில் மக்கள் நலன் சார்ந்த முக்கிய அம்சங்கள் இடம் பெறும்’ என்றார்.அ.தி.மு.க. தேர்தல் அறிக்கை 9–ந்தேதி வெளியிடப்படலாம் என்ற நிலையில் தி.மு.க. தேர்தல் அறிக்கை 10–ந்தேதி வெளியாக இருப்பது மிகுந்த எதிர்பார்ப்பை ஏற்படுத்தியுள்ளது.</description>
</news>
