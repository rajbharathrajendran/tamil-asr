<news>
<headline>ஜி.கே.வாசனுக்கும் வலை: தே.மு.தி.க.வை மக்கள் நலக் கூட்டணிக்கு இழுக்க மீண்டும் முயற்சி விஜயகாந்துடன் வைகோ இன்று சந்திப்பு</headline>
<description>
சென்னை,தே.மு.தி.க.வை தங்கள் கூட்டணிக்கு இழுக்க மக்கள் நலக் கூட்டணி தீவிர முயற்சி எடுத்து வருகிறது. இன்று (திங்கட்கிழமை) விஜயகாந்தை வைகோ சந்தித்து பேசுகிறார்.மக்கள் நல கூட்டணி
தமிழக சட்டசபை தேர்தலில் வைகோவை ஒருங்கிணைப்பாளராக கொண்டு மக்கள் நலக் கூட்டணி களம் காண உள்ளது. இந்த கூட்டணியில் ம.தி.மு.க., மார்க்சிஸ்ட் கம்யூனிஸ்டு கட்சி, இந்திய கம்யூனிஸ்டு கட்சி, விடுதலை சிறுத்தைகள் கட்சி என 4 கட்சிகள் அங்கம் வகிக்கின்றன.மக்கள் நலக் கூட்டணி தலைவர்களான வைகோ, ஜி.ராமகிருஷ்ணன், ரா.முத்தரசன், தொல்.திருமாவளவன் ஆகியோர் தமிழகம் முழுவதும் சூறாவளி சுற்றுப்பயணம் மேற்கொண்டு தீவிர பிரசாரம் செய்து வருகின்றனர்.தே.மு.தி.க.
தமிழகத்தில் அ.தி.மு.க., தி.மு.க.வுக்கு அடுத்தபடியாக அதிக வாக்கு வங்கி உள்ள கட்சியாக தே.மு.தி.க. திகழ்கிறது. இதனால் தே.மு.தி.க. தங்கள் அணிக்கு வரவேண்டும் என்று மக்கள் நலக் கூட்டணி தலைவர்கள் தொடர்ந்து அழைப்பு விடுத்து வருகின்றனர்.அதே சமயத்தில் அ.தி.மு.க., தி.மு.க., பா.ம.க., காங்கிரஸ், பா.ஜனதாவுக்கு கூட்டணியில் இடம் கிடையாது என்றும் திட்டவட்டமாக தெரிவித்துள்ளனர். மக்கள் நலக் கூட்டணி தொகுதி பங்கீடு பேச்சுவார்த்தை நேற்று நடைபெறும் என்று அறிவிக்கப்பட்டது.ரகசிய பேச்சுவார்த்தை
அதன்படி சென்னை அண்ணாநகர் சாந்தி காலனியில் உள்ள வைகோ இல்லத்தில் மக்கள் நலக் கூட்டணி தொகுதி பங்கீடு குறித்த ரகசிய பேச்சுவார்த்தை நடந்தது. இதில் வைகோ, ஜி.ராமகிருஷ்ணன், ரா.முத்தரசன், தொல்.திருமாவளவன் மற்றும் முக்கிய பிரமுகர்கள் மட்டும் பங்கேற்றனர்.கம்யூனிஸ்டு கட்சிகள் சார்பில் தங்களுக்கு சாதகமாக உள்ள தொகுதிகள் எவை? என்பது குறித்த பட்டியல் வழங்கப்பட்டது. இதேபோன்று ம.தி.மு.க., விடுதலை சிறுத்தைகள் கட்சிகளும் தங்களுக்கு சாதகமான தொகுதிகளை முன்மொழிந்தன.பேச்சுவார்த்தை தொடரும்
முதல் கட்ட பேச்சுவார்த்தையிலேயே தொகுதி பங்கீடு உறுதி செய்யப்படாது. இன்னும் அடுத்தடுத்து பல்வேறு கட்டங்களாக மக்கள் நலக் கூட்டணி தலைவர்கள் சந்தித்து தொகுதி பங்கீடு குறித்து பேச்சுவார்த்தை நடத்துவார்கள்.அதற்கு பின்னர் ஒவ்வொரு கட்சியிலும் தலா 3 பேர் வீதம் அமைக்கப்பட்ட பேச்சுவார்த்தை குழுவினர் எந்தெந்த கட்சிகளுக்கு எத்தனை தொகுதிகள்?, எந்த தொகுதிகளில் யார் போட்டியிடுவார்கள்? என்பது குறித்து இறுதி முடிவு எடுப்பார்கள் என்று கட்சி வட்டாரங்கள் தெரிவித்தன.விஜயகாந்துடன் மீண்டும் சந்திப்பு
இது ஒருபக்கம் நடந்தாலும், மக்கள் நலக் கூட்டணியை வலுப்படுத்தும் பணி தீவிரமாக நடைபெற்று வருகிறது. விஜயகாந்த் தங்கள் கூட்டணியில் சேரவேண்டும் என்பதை வலியுறுத்தி மக்கள் நலக் கூட்டணி தலைவர்கள் வைகோ தலைமையில் விஜயகாந்தை அவரது இல்லத்திலும், அலுவலகத்திலும் என 2 முறை சந்தித்து தங்கள் அணிக்கு வருமாறு வெளிப்படையாக அறிவித்தனர்.இந்தநிலையில் வைகோ தலைமையில் மக்கள் நலக் கூட்டணி தலைவர்கள் விஜயகாந்தை இன்று (திங்கட்கிழமை) சந்திக்கின்றனர். சந்திப்பு தே.மு.தி.க. கட்சி அலுவலகத்திலோ, சாலிகிராமத்தில் உள்ள விஜயகாந்த் இல்லத்திலோ நடைபெறலாம் என்று தகவல்கள் தெரிவிக்கின்றன. சென்னை வள்ளுவர் கோட்டத்தில் தலித் வாலிபர் படுகொலையை கண்டித்து நடைபெறும் ஆர்ப்பாட்டத்திற்கு பிறகு இந்த சந்திப்பு நடைபெறலாம் என்று அரசியல் வட்டாரத்தில் பரபரப்பாக பேசப்படுகிறது.விஜயகாந்த்–ஜி.கே.வாசனுக்கு அழைப்பு
தொகுதி பங்கீட்டு பேச்சுவார்த்தை குறித்து வைகோ நிருபர்களிடம் கூறியதாவது:–மக்கள் நலக் கூட்டணி தலைவர்கள் பேச்சுவார்த்தை சுமூகமாக நடந்தது. தற்போது பேச்சுவார்த்தை ஆரம்ப நிலையில்தான் உள்ளது. விஜயகாந்த் எங்கள் கூட்டணியில் இணைவார் என்று நம்பிக்கை உள்ளது. இதை கருத்தில் கொண்டே எங்களுடைய பணிகள் நடைபெற்று வருகிறது. நாங்கள் எந்தெந்த தொகுதியில் போட்டியிடலாம் என்ற பட்டியலை தயாரித்துள்ளோம்.இன்னும் 4 அல்லது 5 முறை அமர்ந்து பேசி முடிவெடுத்தால்தான் ஒரு இறுதி நிலையை எட்டமுடியும். நாங்கள் எங்களுடைய அழைப்பை நீட்டிப்பு செய்கிறோம். விஜயகாந்த், ஜி.கே.வாசன் வந்து எங்கள் கூட்டணியில் சேரலாம். அவர்கள் வந்து சேர்ந்தால் அனைத்து விவகாரங்களையும் மக்கள் நலக் கூட்டணி இணக்கமாக கையாளும்.  இவ்வாறு அவர் கூறினார்.தொல்.திருமாவளவன்–ரா.முத்தரசன்
இதுகுறித்து தொல்.திருமாவளவன் கூறும்போது, பேச்சுவார்த்தை சுமூகமாக முடிந்தது. விடுதலை சிறுத்தைகள் கட்சி சார்பில் போட்டியிட விரும்பும் தொகுதிகள் குறித்த பட்டியலை ஒருங்கிணைப்பாளர் என்ற முறையில் வைகோவிடம் வழங்கினோம் என்றார்.ரா.முத்தரசன் கூறும்போது, மக்கள் நலக் கூட்டணியில் தொகுதி பங்கீடு செய்வதில் எந்த சிக்கலும் இல்லை. மற்ற கட்சிகள் அறிவித்த பின்னர் இந்திய கம்யூனிஸ்டு கட்சி போட்டியிட உள்ள தொகுதிகள் குறித்த பட்டியலை அறிவிப்போம் என்றார்.</description>
</news>
