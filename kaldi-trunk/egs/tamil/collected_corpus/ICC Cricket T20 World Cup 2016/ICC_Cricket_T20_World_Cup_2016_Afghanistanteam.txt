<news>
<headline>வரலாறு படைத்தது ஆப்கன்: வெ.இண்டீஸ் அணிக்கு ‘ஷாக்’</headline>
<description>
நாக்பூர்: ‘டுவென்டி–20’ உலக கோப்பை லீக் போட்டியில் ‘கத்துக்குட்டி’ஆப்கானிஸ்தான் அணி 6 ரன்கள் வித்தியாசத்தில் பலம் வாய்ந்த வெஸ்ட் இண்டீசை வீழ்த்தி புதிய வரலாறு படைத்தது.
இந்தியாவில், ‘டுவென்டி–20’ உலக கோப்பை தொடர் நடக்கிறது. நேற்று, நாக்பூரில் நடந்த ‘சூப்பர் 10’ சுற்றுக்கான பிரிவு ‘1’ லீக் போட்டியில் வெஸ்ட் இண்டீஸ், ஆப்கானிஸ்தான் அணிகள் மோதின. வெஸ்ட் இண்டீஸ் வீரர் கெய்லுக்கு ஓய்வு அளிக்கப்பட்டது. ‘டாஸ்’ வென்ற வெஸ்ட் இண்டீஸ் கேப்டன் டேரன் சமி, ‘பீல்டிங்’ தேர்வு செய்தார்.
நஜிபுல்லா நம்பிக்கை:
ஆப்கானிஸ்தான் அணிக்கு முகமது ஷாஜத் (24), கேப்டன் ஸ்டானிக்ஜாய் (16) பெரிய அளவில் சோபிக்கவில்லை. சமியுல்லா ஷென்வாரி (1), குல்பதின் நைப் (8), முகமது நபி (9), சபியுல்லா (4) சொற்ப ரன்னில் அவுட்டாகினர். பொறுப்பாக ஆடிய நஜிபுல்லா ஜத்ரான் (48*) கைகொடுக்க, ஆப்கானிஸ்தான் அணி 20 ஓவரில் 7 விக்கெட்டுக்கு 123 ரன்கள் எடுத்தது.
பிராவோ ஆறுதல்:
சுலப இலக்கை விரட்டிய வெஸ்ட் இண்டீஸ் அணி, ஆப்கன் பந்துவீச்சில் அதிர்ந்தது. ஜான்சன் சார்லஸ் (22) ஓரளவு ஆறுதல் தந்தார். பிளட்சர் 10 ரன்கள் எடுத்திருந்த போது, தொடையின் பின்பகுதியில் ஏற்பட்ட காயம் காரணமாக ‘ரிட்டையர்ட் ஹர்ட்’ ஆனார். சாமுவேல்ஸ் (5) ஏமாற்றினார். டுவைன் பிராவோ (28) ஆறுதல் தந்தார். ரசல் (7), கேப்டன் டேரன் சமி (6) சொற்ப ரன்னில் அவுட்டாகினர்.
கடைசி ஓவரில் வெற்றிக்கு 10 ரன்கள் தேவைப்பட்டன. முகமது நபி வீசிய 20வது ஓவரின் 3வது பந்தில் பிராத்வைட் (13) அவுட்டானார். கடைசி 3 பந்தில் 3 ரன்கள் மட்டும் கிடைக்க, வெஸ்ட் இண்டீஸ் அணி 20 ஓவரில் 8 விக்கெட்டுக்கு 117 ரன்கள் மட்டும் எடுத்து தோல்வி அடைந்தது. சாமுவேல் பத்ரீ (2), பிளட்சர் (11) அவுட்டாகாமல் இருந்தனர்.
முதலிடம் உறுதி:
நேற்று தோற்ற போதும், 4 போட்டியில் 3 வெற்றி, ஒரு தோல்வி என 6 புள்ளிகள் பெற்ற வெஸ்ட் இண்டீஸ் அணி, பிரிவு ‘1’ புள்ளிப்பட்டியலில் முதலிடம் பிடித்தது. இங்கிலாந்து அணி (6 புள்ளி) 2வது இடம் பிடித்தது. இரு அணிகளும் அரையிறுதிக்கு தகுதி பெற்றன.
1
சர்வதேச ‘டுவென்டி–20’ போட்டியில் வெஸ்ட் இண்டீசுக்கு எதிராக விளையாடிய முதல் போட்டியில் ஆப்கானிஸ்தான் வெற்றி பெற்றது.
* ‘டுவென்டி–20’ உலக கோப்பை வரலாற்றில் டெஸ்ட் அந்தஸ்து பெற்ற அணிக்கு எதிராக முதல் முறையாக ஆப்கானிஸ்தான் வென்றது.
2
‘டுவென்டி–20’ உலக கோப்பை அரங்கில் ஆப்கானிஸ்தான் அணி 2வது வெற்றியை பதிவு செய்தது. இதற்கு முன், 2014ல் சிட்டகாங்கில் நடந்த முதல் சுற்றுப் போட்டியில் ஹாங்காங் அணியை வீழ்த்தியது.
* சர்வதேச ‘டுவென்டி–20’ போட்டியில் வரலாற்றில் ஆப்கானிஸ்தான் அணி 2வது முறையாக டெஸ்ட் அந்தஸ்து பெற்ற அணியை வீழ்த்தியது. இதற்கு முன், ஜிம்பாப்வேயை வீழ்த்தியது.
* சர்வதேச ‘டுவென்டி–20’ போட்டி அரங்கில் வெஸ்ட் இண்டீஸ் அணி 2வது முறையாக ஐ.சி.சி., உறுப்பு நாடு அணியிடம் தோல்வி அடைந்தது. இதற்கு முன், கடந்த 2014ல் கிங்ஸ்டனில் நடந்த அயர்லாந்துக்கு எதிரான போட்டியில் வீழ்ந்தது.
</description>
</news>
