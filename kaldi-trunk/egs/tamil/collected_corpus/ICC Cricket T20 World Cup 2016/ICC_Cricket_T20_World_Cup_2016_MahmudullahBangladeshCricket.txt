<news>
<headline>முட்டாள்தனமான தவறு: மகமதுல்லா புலம்பல்</headline>
<description>
தாகா: ‘‘இந்திய அணிக்கு எதிரான உலக கோப்பை போட்டியில் நான் செய்த தவறு முட்டாள்தனமானது,’’ என, வங்கதேச வீரர் மகமதுல்லா தெரிவித்தார். 
‘டுவென்டி–20’ உலக கோப்பை தொடர் லீக் போட்டியில் இந்தியா, வங்கதேச அணிகள் மோதின. இதில் கைவசம் 4 விக்கெட் உள்ள நிலையில வங்கதேசத்தின் வெற்றிக்கு கடைசி 3 பந்தில் 2 ரன் தேவைப்பட்டன. இந்நிலையில் வங்கதேச வீரர்கள் முஷ்பிகுர், மகமதுல்லா இருவரும் சிக்சருக்கு ஆசைப்பட்டு, அடுத்தடுத்த பந்துகளில் அவுட்டாகினர். கடைசி பந்தில் ரஹ்மானும் அவுட்டாக, இந்திய அணி 1 ரன் வித்தியாசத்தில் வென்றது. இந்த தோல்வியை இன்னும் மறக்க முடியாமல் புலம்பி வரும் வங்கதேச வீரர் மகமதுல்லா கூறியது: இந்தியாவுக்கு எதிரான தோல்வியை எப்படி மறக்க முடியும். 2 பவுண்டரி அடித்த முஷ்பிகுர் அவுட்டாவார் என, நினைத்துக் கூட பார்க்கவில்லை. அடுத்து நானும் அவுட்டானது கற்பனையில் கூட எதிர்பார்க்காதது. இதன் பின்பும், எங்கள் அணிக்கு வெற்றி வாய்ப்பு இருந்தது. கடைசியில் இது நடக்கவில்லை. உண்மையில் இது என் தவறு தான். அவசரத்தில் முட்டாள்தனமான தவறை செய்து விட்டேன். இந்த தோல்விக்கு முழுப்பொறுப்பு நான் தான். இதற்காக அனைவரிடமும் மன்னிப்பு கேட்க விரும்புகிறேன். இதுபோன்ற சூழ்நிலைகளை எதிர்காலத்தில் சிறப்பாக கையாள்வேன்.
இவ்வாறு மகமதுல்லா கூறினார்.
</description>
</news>
