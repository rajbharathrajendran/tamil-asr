<news>
<headline>பாக்., பெண்கள் ஏமாற்றம்</headline>
<description>
சென்னை: வெஸ்ட் இண்டீஸ் பெண்கள் அணிக்கு எதிரான ‘டுவென்டி–20’ உலக கோப்பை லீக் போட்டியில் பாகிஸ்தான் அணி 4 ரன்கள் வித்தியாசத்தில் தோல்வி அடைந்தது.
இந்தியாவில், பெண்களுக்கான ‘டுவென்டி–20’ உலக கோப்பை தொடர் நடக்கிறது. நேற்று, சென்னையில் நடந்த ‘பி’ பிரிவு லீக் போட்டியில் பாகிஸ்தான், வெஸ்ட் இண்டீஸ் அணிகள் மோதின. ‘டாஸ்’ வென்ற பாகிஸ்தான் கேப்டன் சானா மிர், ‘பீல்டிங்’ தேர்வு செய்தார்.
ஸ்டபானி நம்பிக்கை: முதலில் ‘பேட்டிங்’ செய்த வெஸ்ட் இண்டீஸ் அணிக்கு ஹேய்லே மாத்யூஸ் (15) சுமாரான துவக்கம் தந்தார். ஷகுவானா, டீன்டிரா டாட்டின் ‘டக்–அவுட்’ ஆகினர். பொறுப்பாக ஆடிய ஸ்டபானி டெய்லர் (40) நம்பிக்கை தந்தார். மெரிஸ்சா (15), ஷெமைனி கேம்ப்பெல்லி (14), ஸ்டாசி–அன் கிங் (12*) ஓரளவு கைகொடுக்க, வெஸ்ட் இண்டீஸ் அணி 20 ஓவரில் 8 விக்கெட்டுக்கு 103 ரன்கள் எடுத்தது. பாகிஸ்தான் சார்பில் அனாம் அமின் 4 விக்கெட் கைப்பற்றினார்.
சானா ஆறுதல்: சுலப இலக்கை விரட்டிய பாகிஸ்தான் அணிக்கு ஜவேரியா கான் (0) ஏமாற்றினார். அலியா ரியாஸ் (2) நிலைக்கவில்லை. சித்ரா அமீன் (20), பிஸ்மா மரூப் (22), கேப்டன் சானா மிர் (18) ஓராவு ஆறுதல் தந்தனர். கடைசி ஓவரில் வெற்றிக்கு 12 ரன்கள் தேவைப்பட்ட நிலையில், 7 ரன்கள் மட்டும் கிடைத்தது. பாகிஸ்தான் அணி 20 ஓவரில் 5 விக்கெட்டுக்கு 99 ரன்கள் மட்டும் எடுத்து தோல்வி அடைந்தது. அஸ்மாவியா இக்பால் (19) அவுட்டாகாமல் இருந்தார். வெஸ்ட் இண்டீஸ் சார்பில் அனிசா முகமது 3 விக்கெட் வீழ்த்தினார்.
</description>
</news>
