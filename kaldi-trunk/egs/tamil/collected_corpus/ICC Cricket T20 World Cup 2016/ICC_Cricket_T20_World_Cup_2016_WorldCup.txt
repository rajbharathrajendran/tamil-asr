<news>
<headline>6...6...6...6 வெஸ்ட் இண்டீஸ் ஜோரு: சாமுவேல்ஸ், பிராத்வைட் அசத்தல்</headline>
<description>
கோல்கட்டா: கோல்கட்டாவில் நடந்த பைனலில் பட்டையை கிளப்பிய வெஸ்ட் இண்டீஸ் ஆண்கள், பெண்கள் அணியினர் இரண்டு ‘டுவென்டி–20’ உலக கோப்பைகளையும் தட்டிச் சென்றனர். ஆண்கள் அணிக்கு சாமுவேல்ஸ் கைகொடுத்தார். கடைசி ஓவரில் 4 சிக்சர் விளாசிய பிராத்வைட், கோப்பை கனவை நனவாக்கினார். இங்கிலாந்து அணியின் போராட்டம் வீணானது. 
கோல்கட்டாவின் ஈடன் கார்டன் மைதானத்தில்  நேற்று இரவு நடந்த 6வது ‘டுவென்டி–20’ உலக கோப்பை தொடரின் பைனலில் வெஸ்ட் இண்டீஸ், இங்கிலாந்து அணிகள் மோதின. மீண்டும் ஒரு முறை ‘டாஸ்’ வென்ற வெஸ்ட் இண்டீஸ் கேப்டன் டேரன் சமி வழக்கம் போல ‘பவுலிங்’ தேர்வு செய்தார்.
‘சுழல்’ ஜாலம்:
இங்கிலாந்து அணி, பத்ரீ வீசிய முதல் ஓவரிலேயே ஆட்டம் கண்டது. இவரது இரண்டாவது பந்தில் ‘அதிரடி’ ஜேசன் ராய்(0) போல்டானார். ரசல் வீசிய அடுத்த ஓவரில் ஹேல்ஸ்(1) காலியானார். மீண்டும் பந்துவீச வந்த பத்ரீ ‘சுழலில்’ இம்முறை கேப்டன் இயான் மார்கன்(5) அவுட்டாக, இங்கிலாந்து அணி 4.4 ஓவரில் 3 விக்கெட்டுக்கு 23 ரன்கள் எடுத்து தத்தளித்தது.
பின் ஜோஸ் பட்லர், ஜோ ரூட் சேர்ந்து பொறுப்பாக ஆடினர். பென் ஓவரில் வரிசையாக இரண்டு சிக்சர் விளாசினார் பட்லர். இந்த மகிழ்ச்சி கொஞ்சம் நேரம் தான் நீடித்தது. பிராத்வைட் பந்தை வீணாக துாக்கி அடித்த பட்லர்(36) அவுட்டானார். பின் வந்த பேட்ஸ்மேன்கள் சொதப்ப, மீண்டும் விக்கெட் மழை ஆரம்பமானது. போட்டியின் 14வது ஓவரை வீசிய டுவைன் பிராவோ இரட்டை ‘அடி’ கொடுத்தார். இவரது ‘வேகத்தில்’ பென் ஸ்டோக்ஸ்(13), மொயீன் அலி(0) அவுட்டாகினர்.
ஜோ ரூட் ஆறுதல்:
அரைசதம் கடந்த ஜோ ரூட், கடைசி வரை தாக்குப்பிடிக்க தவறினார். இவர் 54 ரன்களுக்கு பிராத்வைட் பந்தில் வீழ்ந்தார். கடைசி கட்டத்தில் டேவிட் வில்லி கைகொடுத்தார். பிராவோ ஓவரில் 2 சிக்சர் மற்றும் பிராத்வைட் பந்தில் ஒரு பவுண்டரி விளாசினார். வில்லி, 21 ரன்களுக்கு வெளியேற, ஸ்கோர் உயர வாய்ப்பு இல்லாமல் போனது.  இங்கிலாந்து அணி 20 ஓவரில் 9 விக்கெட்டுக்கு 155 ரன்கள் எடுத்தது. ஜோர்டான்(12), ரஷித்(4) அவுட்டாகாமல் இருந்தனர்.
வெஸ்ட் இண்டீஸ் தரப்பில் பிராவோ, பிராத்வைட் தலா 3, பத்ரீ 2 விக்கெட் கைப்பற்றினர்.
கெய்ல் வீண்:
பின் சுலப இலக்கை விரட்டிய வெஸ்ட் இண்டீஸ் அணி துவக்கத்தில் தடுமாறியது. ஜோ ரூட் வீசிய போட்டியின் 2வது ஓவரில் ஜான்சன் சார்லஸ்(1), ‘ஆபத்தான’ கெய்ல்(4) அவுட்டாகினர். அரையிறுதியில் இந்தியாவை சிதறடித்த லெண்டில் சிம்மன்ஸ் இம்முறை வில்லி பந்தில் ‘டக்’ அவுட்டாக, வெஸ்ட் இண்டீஸ் அணி 2.3 ஓவரில் 3 விக்கெட்டுக்கு 11 ரன்கள் எடுத்து தள்ளாடியது.
சாமுவேல்ஸ் அரைசதம்:
பின் சாமுவேல்ஸ், டுவைன் பிராவோ சேர்ந்து அசத்தினர். ஜோர்டான் வீசிய போட்டியின் 6வது ஓவரில் சாமுவேல்ஸ் 3 பவுண்டரிகள் விளாச, மொத்தம் 16 ரன்கள் எடுக்கப்பட்டன. இந்த நேரத்தில் ரஷித் பந்தில் பிராவோ(25) வெளியேற, ‘டென்ஷன்’ ஏற்பட்டது. இருப்பினும் அரைசதம் கடந்த சாமுவேல்ஸ் நம்பிக்கை தந்தார். இவர், பிளங்கட் வீசிய 15வது ஓவரில் ஒரு பவுண்டரி, 2 சிக்சர் விளாச, மொத்தம் 18 ரன்கள் கிடைத்தன. வில்லி வீசிய போட்டியின் 16வது ஓவரில் ரசல்(1), சமி(2) நடையை கட்ட, மீண்டும் பதட்டம் ஏற்பட்டது.
‘ஹீரோ’ பிராத்வைட்:
வெஸ்ட் இண்டீஸ் வெற்றிக்கு கடைசி ஓவரில் 19 ரன்கள் தேவைப்பட்டன. பென் ஸ்டோக்ஸ் இங்கிலாந்தின் ‘வில்லனாக’ மாறினார். இவர் சொதப்பலாக பந்துவீச, 6...6...6...6 என முதல் நான்கு பந்துகளையும் வரிசையாக சிக்சருக்கு பறக்க விட்ட பிராத்வைட், வெற்றியை உறுதி செய்தார். வெஸ்ட் இண்டீஸ் அணி  19.4 ஓவரில் 6 விக்கெட்டுக்கு 161 ரன்கள் எடுத்து, 4 விக்கெட் வித்தியாசத்தில் வெற்றி பெற்று, கோப்பையை கைப்பற்றியது. சாம்பியன் மகிழ்ச்சியில் சட்டையை கழற்றி ஆட்டம் போட்ட சாமுவேல்ஸ்(85 ரன், 66 பந்து, 9 பவுண்டரி, 2 சிக்சர்), பிராத்வைட்(34 ரன், 10 பந்து, ஒரு பவுண்டரி, 4 சிக்சர்) அவுட்டாகாமல் இருந்தனர். ஆட்ட நாயகன் விருதை சாமுவேல்ஸ் வென்றார்.
இங்கிலாந்து அணி இரண்டாவது இடம் பிடித்தது, 
 மார்கன் செய்த தவறு
ஜோ ரூட் தனது முதல் ஓவரில் கெய்ல், சார்லசை அவுட்டாக்கினார். இவரிடம் கடைசி ஓவரை கொடுக்காமல் தவறு செய்தார் இங்கிலாந்து கேப்டன் இயான் மார்கன். பதட்டமாக பந்துவீசிய பென் ஸ்டோக்ஸ், சிக்சர்களாக வழங்க, இங்கிலாந்தின் கோப்பை கனவு தகர்ந்து போனது.
கோஹ்லி ‘மிஸ்’
இத்தொடரில் 5 போட்டியில் 273 ரன்கள் குவித்த இந்தியாவின் விராத் கோஹ்லி தொடர் நாயகனாக தேர்வானார். இதன்மூலம் இவருக்கு தொடர்ந்து 2வது முறையாக (2014, 2016) இவ்விருது வழங்கப்பட்டது. ஆனால் நேற்று கோஹ்லி வராததால் இவ்விருதை பெங்கால் கிரிக்கெட் சங்க தலைவர் கங்குலியிடம் இருந்து பி.சி.சி.ஐ., செயலர் அனுராக் தாகூர் பெற்றுக் கொண்டார்.
பைனல் நாயகன்
பைனலில் அசத்திய சாமுவேல்ஸ் (85 ரன்) ஆட்ட நாயகன் விருது வென்றார். இதன்மூலம் ‘டுவென்டி–20’ உலக கோப்பை பைனலில் 2 முறை  (2012, 2016) ஆட்டநாயகன் விருது வென்ற முதல் வீரர் என்ற சாதனை படைத்தார்.
85
பைனலில் அபாரமாக ஆடிய வெஸ்ட் இண்டீசின் சாமுவேல்ஸ் 85 ரன்கள் எடுத்தார். இதன்மூலம் ‘டுவென்டி–20’ உலக கோப்பை அரையிறுதி மற்றும் பைனலில் ஒரு இன்னிங்சில் அதிக ரன்கள் எடுத்த வீரர்கள் வரிசையில் 3வது இடம் பிடித்தார். முதலிரண்டு இடங்களில் இலங்கையின் தில்ஷன் (96* ரன், எதிர்–வெ.இ., 2009 அரையிறுதி), இந்தியாவின் கோஹ்லி (89* ரன், எதிர்–வெ.இ., 2016 அரையிறுதி) உள்ளனர்.</description>
</news>
