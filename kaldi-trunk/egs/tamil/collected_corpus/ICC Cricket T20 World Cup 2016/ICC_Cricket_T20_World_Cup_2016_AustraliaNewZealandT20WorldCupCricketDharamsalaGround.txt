<news>
<headline>நியூசிலாந்து 2வது வெற்றி</headline>
<description>
தரம்சாலா: ஆஸ்திரேலியாவுக்கு எதிரான ‘டுவென்டி–20’ உலக கோப்பை ‘சூப்பர்–10’ போட்டியில் ‘பவுலிங்கில்’ அசத்திய நியூசிலாந்து அணி 8 ரன்கள் வித்தியாசத்தில் வெற்றி பெற்றது.
இந்தியாவில், 6வது ஐ.சி.சி., ‘டுவென்டி–20’ உலக கோப்பை தொடர் நடக்கிறது. நேற்று, இமாச்சல பிரதேசத்தில் உள்ள தரம்சாலா மைதானத்தில் நடந்த ‘சூப்பர்–10’ சுற்றுக்கான ‘பிரிவு–2’ போட்டியில் ஆஸ்திரேலியா, நியூசிலாந்து அணிகள் மோதின.  ‘டாஸ்’ வென்ற நியூசிலாந்து கேப்டன் வில்லியம்சன், ‘பேட்டிங்’ தேர்வு செய்தார்.
கப்டில் கலக்கல்:
நியூசிலாந்து அணிக்கு மார்டின் கப்டில், கேப்டன் வில்லியம்சன் ஜோடி நல்ல துவக்கம் தந்தது. கூல்டர் நைல் வீசிய முதல் ஓவரில் 2 பவுண்டரி அடித்த கப்டில், ஆஷ்டன் ஏகார் வீசிய 3வது ஓவரில் 3 சிக்சர் விளாசினார். முதல் விக்கெட்டுக்கு 61 ரன்கள் சேர்த்த போது, பால்க்னர் பந்தில் கப்டில் (39) அவுட்டானார். பால்க்னர் வீசிய 5வது ஓவரில் அடுத்தடுத்து 2 பவுண்டரி அடித்த வில்லியம்சன் (24), மேக்ஸ்வெல் ‘சுழலில்’ சிக்கினார். கோரி ஆண்டர்சன் (3) ஏமாற்றினார்.
கோலின் முன்ரோ (23), கிராண்ட் எலியாட் (27) ஓரளவு கைகொடுத்தனர். ராஸ் டெய்லர் (11), லுாக் ரான்கி (6), சான்ட்னர் (1) பெரிய அளவில் சோபிக்கவில்லை. நியூசிலாந்து அணி 20 ஓவரில் 8 விக்கெட்டுக்கு 142 ரன்கள் எடுத்தது.
கவாஜா ஆறுதல்:
எட்டக்கூடிய இலக்கை விரட்டிய ஆஸ்திரேலிய அணிக்கு ஷேன் வாட்சன் (13) ஏமாற்றினார். சான்ட்னர் ‘சுழலில்’ கேப்டன் ஸ்டீவ் ஸ்மித் (6), டேவிட் வார்னர் (6) அவுட்டாகினர். உஸ்மான் கவாஜா (38) ‘ரன்–அவுட்’ ஆனார்.  மேக்ஸ்வெல் (22), இஷ் சோதி ‘சுழலில்’ சிக்கினார். மெக்லீனகன் ‘வேகத்தில்’ மிட்சல் மார்ஷ் (24), ஆஷ்டன் ஏகார் (9) நடையைகட்டினர்.
பால்க்னர் ஏமாற்றம்:
கடைசி ஓவரில் ஆஸ்திரேலியாவின் வெற்றிக்கு 19 ரன்கள் தேவைப்பட்டன. கோரி ஆண்டர்சன் வீசிய 20வது ஓவரின் முதல் பந்தில் ஜேம்ஸ் பால்க்னர் (2) அவுட்டானார். மூன்றாவது பந்தில் பீட்டர் நேவில் சிக்சர் அடித்தார். ஐந்தாவது பந்தில் நாதன் கூல்டர் நைல் (1) அவுட்டாக தோல்வி உறுதியானது. ஆஸ்திரேலிய அணி 20 ஓவரில் 9 விக்கெட்டுக்கு 134 ரன்கள் எடுத்து தோல்வி அடைந்தது. பீட்டர் நெவில் (7), ஆடம் ஜாம்பா (1) அவுட்டாகாமல் இருந்தனர். நியூசிலாந்து சார்பில் மெக்லீனகன் 3, சான்ட்னர் 2 விக்கெட் கைப்பற்றினர். ஆட்டநாயகன் விருதை மெக்லீனகன் வென்றார்.
ஏற்கனவே இந்தியாவை வீழ்த்திய நியூசிலாந்து அணி, தொடர்ந்து 2வது வெற்றியை பதிவு செய்து 4 புள்ளிகளுடன் அரையிறுதிக்கான வாய்ப்பை அதிகப்படுத்திக் கொண்டது.</description>
</news>
