<news>
<headline>நான்காவது வெற்றி பெற்றது நியூசி.,: சுருண்டது வங்கதேசம்</headline>
<description>
கோல்கட்டா: நியூசிலாந்துக்கு எதிரான ‘டுவென்டி–20’ உலக கோப்பை லீக் போட்டியில் 70 ரன்னுக்கு சுருண்ட வங்கதேச அணி, 75 ரன்கள் வித்தியாசத்தில் வீழ்ந்தது.       
இந்தியாவில் நடக்கும் ‘டுவென்டி–20’ உலக கோப்பை தொடர் ‘பிரிவு–2’ லீக் போட்டியில், ஒரு போட்டியில் கூட தோற்காத நியூசிலாந்து அணி, ஒரு போட்டியில் கூட வெல்லாத வங்கதேசத்தை சந்தித்தது.       
வில்லிம்சன் அபாரம்: ‘டாஸ்’ வென்ற நியூசிலாந்து அணி கேப்டன் வில்லியம்சன் ‘பேட்டிங்’ தேர்வு செய்தார். நிகோல்ஸ் (7) நிலைக்கவில்லை. வில்லியம்சன் 42 ரன் எடுத்தார். முன்ரோ (35) சற்று தாக்குப்பிடித்தார். ஆடுகளம் சுழலுக்கு சாதகமாக அமைய அடுத்து வந்த ஆண்டர்சன் (0), எலியட் (9) விரைவில் திரும்ப, ராஸ் டெய்லர் 28 ரன் எடுத்தார். சான்ட்னர் (3), நாதன் மெக்கலம் (0) கைவிட, நியூசிலாந்து அணி 20 ஓவரில் 8 விக்கெட்டுக்கு 145 ரன் எடுத்தது. வங்கதேச வேகப்பந்து வீச்சாளர் முஸ்தபிஜூர் 5 விக்கெட் சாய்த்தார்.       
விக்கெட் மழை: பின் களமிறங்கிய வங்கதேச அணிக்கு எதுவும் சரியாக அமையவில்லை. தமிம் இக்பால் (3) ரன் அவுட்டானார். மிதுன் (11), சாகிப்  (2), சபிர் (12) அணியை கைவிட்டனர். அடுத்து வந்த சவுமியா (6), முஷ்பிகுர் (0), மகமதுல்லா (5), கேப்டன் மொர்டசா (3) என, யாரும் ஒற்றை இலக்க ரன்களை தாண்டவில்லை. கடைசியில் அல் அமினும் (0) போல்டாக, வங்கதேச அணி 15.4 ஓவரில் 70 ரன்னுக்கு சுருண்டு, தொடர்ந்து நான்கு தோல்வியுடன் நாடு திரும்புகிறது. சுவகட்டா (16) அவுட்டாகாமல் இருந்தார். 75 ரன்கள் வித்தியாசத்தில் வென்ற நியூசிலாந்து அணி, தொடர்ந்து 4வது வெற்றி பெற்றது. இதன்மூலம் ‘பிரிவு–2’ புள்ளிப்பட்டியலில் முதலிடம் பிடித்தது. நான்கு போட்டியிலும் தோல்வி அடைந்த வங்கதேச அணி ஏமாற்றம் அடைந்தது.
9 ‘போல்டு’            
நேற்றைய போட்டியில் நியூசிலாந்தின் 5, வங்கதேசத்தின் 4 வீரர்கள் போல்டாகினர். சர்வதேச ‘டுவென்டி–20’ போட்டிகளில் அதிக வீரர்கள் போல்டான போட்டியாக இது அமைந்தது.             
இதற்கு முன் வங்கதேசம்–ஜிம்பாப்வே (2006), வெஸ்ட் இண்டீஸ் –ஜிம்பாப்வே (2010), இலங்கை–ஆஸ்திரேலியா (2011), யு.ஏ.இ., –அயர்லாந்து (2016) போட்டிகளில் அதிகபட்சமாக 8 பேர் போல்டாகினர்.             
இது குறைவு            
நேற்று 70 ரன்னுக்கு சுருண்ட வங்கதேச அணிக்கு இது தான் ‘டுவென்டி–20’ அரங்கில் குறைந்த ஸ்கோர். இதற்கு முன் 2010ல் நியூசிலாந்துக்கு எதிராக ஹாமில்டன் போட்டியில் 78 ரன்னுக்கு சுருண்டு இருந்தது.             
* தவிர, நியூசிலாந்து அணிக்கு எதிராக எடுக்கப்பட்ட குறைந்த ஸ்கோரும் இது தான்.            
‘லைட்ஸ் ஆப்’            
கோல்கட்டா ஈடன் கார்டன் மைதானத்தில் மின்னொளி கோபுரங்களில் பிரச்னை ஏற்பட்டு அவ்வப்போது போட்டிகள் தடை படும். பிரிமியர் தொடரில் இது தொடர்கதை. உலக கோப்பை போன்ற மிகப்பெரிய தொடர் நடக்கும் போது இப்படி நடந்தால் எப்படி. நேற்று வங்கதேச அணி பேட்டிங் செய்த போது, இரு கோபுரங்களில் உள்ள விளக்குகள் திடீரென அணைய, 11 நிமிடம் போட்டி தடை பட்டது.             
வரும் ஏப். 3ல் இங்கு பைனல் நடக்கவுள்ள நிலையில், மீண்டும் இப்படி நடக்காமல் பார்த்துக் கொண்டால் நல்லது.
</description>
</news>
