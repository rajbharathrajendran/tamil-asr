<news>
<headline>நெஹ்ரா ‘நோக்கியா’</headline>
<description>
வங்கதேசத்துக்கு எதிரான மோதல் குறித்து சமூக வலைத்தளங்களில் வெளியாகும் செய்திகள் குறித்து இந்திய அணி வேகப்பந்து வீச்சாளர் ஆஷிஸ் நெஹ்ரா, 36, கூறுகையில்,‘‘ எனக்கு ‘பேஸ்புக்’,  ‘டுவிட்டர்’ பற்றி எல்லாம் தெரியாது. நான் பழைய காலத்து ஆளுங்க. என்னிடம் இருப்பதெல்லாம் பழைய ‘நோக்கியா’ அலைபேசி மட்டுமே,’’ என்றார்.
மழை வாய்ப்பு
போட்டி நடக்கும் பெங்களூருவில் அதிகமான வெயில் இருக்கும். வெப்பநிலை அதிகபட்சம் 36, குறைந்தபட்சம் 24 டிகிரி செல்சியஸ் இருக்கும். மழை வர வாய்ப்பில்லை.
மீள்வாரா ரெய்னா
பேட்டிங்கில் ரெய்னா தொடர்ந்து சொதப்புகிறார். கடைசியாக களமிறங்கிய 10 போட்டிகளில் இரண்டில் மட்டும் 41, 49 ரன்கள் எடுத்தார். மற்றபடி 8 இன்னிங்சில் 90 ரன்கள் தான் எடுத்துள்ளார். உலக கோப்பை தொடரில் இரு போட்டிகளில் 1, 0 என ஏமாற்றினார்.
இவருக்குப் பதில் ரகானேவை சேர்ப்பது என்பது தோனியின் கையில் தான் உள்ளது. ரெய்னா பவுலிங் செய்வது சற்று பலம். இன்றாவது பேட்டிங்கில் இவர் மீண்டால் நல்லது.
பெரிய வெற்றி தேவை
இதுவரை 2 போட்டியில் தலா ஒரு வெற்றி, தோல்வி பெற்ற இந்திய அணி மோசமான ரன்ரேட் (–0.895) காரணமாக புள்ளிப்பட்டியலில் 4வது இடத்தில் உள்ளது இந்தியா. இன்று வங்கதேசத்துக்கு எதிராக மிகப்பெரிய வெற்றி பெற்றால் மட்டுமே அரையிறுதி வாய்ப்பை தக்கவைக்கலாம். 
இதுகுறித்து கேப்டன் தோனி கூறுகையில்,‘‘ நியூசிலாந்துக்கு எதிரான முதல் போட்டியில் எங்களது ரன்ரேட் மோசமாகி விட்டது. இதனால் இன்று வெற்றியில் மட்டும் கவனம் செலுத்தாமல், ரன்ரேட்டை அதிகரிக்கவும் முயற்சிப்போம்,’’ என்றார்.
ஆடுகளம் சாதகமா
வழக்கமாக பெங்களூரு ஆடுகளம் பேட்டிங்கிற்கு கைகொடுக்கும். அதேநேரம் சமீபத்தில் முடிந்த இலங்கை–வெஸ்ட் இண்டீஸ், வங்கதேசம்–ஆஸ்திரேலிய அணிகள் மோதிய போட்டிகளில் பெரியளவில் ஸ்கோர் செய்யப்படவில்லை. ‘சுழல்’ நன்கு எடுபட்டது. இது இன்றும் தொடரலாம்.
‘சேஸ்’ செய்யலாமா
பெங்களூரு மைதானத்தில் இதுவரை மூன்று ‘டுவென்டி–20’ போட்டிகள் நடந்தன. இந்த அனைத்திலும் இரண்டாவது பேட் செய்த அணிகள் தான் வென்றன.
* இந்திய அணியை பொறுத்தவரையில் பாகிஸ்தானுக்கு எதிராக இங்கு மோதிய ஒரு போட்டியில் (2012) தோற்றுள்ளது.
4
இந்தியா, வங்கதேச அணிகள் இதுவரை நான்கு ‘டுவென்டி–20’ போட்டிகளில் மோதின. இந்த நான்கிலும் இந்திய அணி தான் வென்றது.
* உலக கோப்பை தொடர்களில் 2009, 2014 ல் மோதிய இரு போட்டிகளிலும் இந்தியா வெற்றி பெற்றது.
180
வங்கதேச அணிக்கு எதிரான ‘டுவென்டி–20’ போட்டிகளில் இந்திய அணி அதிகபட்சமாக 180/5 ரன்கள் எடுத்தது. குறைந்த ஸ்கோராக 166/6 ரன்கள் (20 ஓவரில்) எடுத்துள்ளது.
வங்கதேச அணி அதிகபட்சம் 155/8, குறைந்தபட்சம் 121/7 ரன்களை பதிவு செய்துள்ளது.
</description>
</news>
