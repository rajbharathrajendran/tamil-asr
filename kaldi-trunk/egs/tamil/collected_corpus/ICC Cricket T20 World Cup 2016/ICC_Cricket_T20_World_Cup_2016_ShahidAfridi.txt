<news>
<headline>எல்லோரும் இந்தியர்கள் தான்: அப்ரிதிக்கு பி.சி.சி.ஐ., எதிர்ப்பு</headline>
<description>
புதுடில்லி: பாகிஸ்தான் அணி கேப்டன் அப்ரிதி தெரிவித்த ‘காஷ்மீர்’  கருத்துக்கு இந்திய கிரிக்கெட் போர்டு (பி.சி.சி.ஐ.,) கண்டனம் தெரிவித்தது.
‘டுவென்டி–20’ உலக கோப்பை தொடரில் பங்கேற்க பல்வேறு பிரச்னைகளுக்குப் பின் இந்தியா வந்தது பாகிஸ்தான் அணி. இங்குள்ள வரவேற்பை கண்டு மயங்கிய அப்ரிதி, ‘இந்திய ரசிகர்கள் என் மீது பொழியும் பாசத்தை மறக்க முடியாது, பாகிஸ்தானில் கூட இப்படி இல்லை. இங்கு பாதுகாப்பு அச்சுறுத்தலும் கிடையாது,’ என்றார்.
இதற்க பாகிஸ்தானில் கடும் எதிர்ப்பு கிளம்பியது. விளக்கம் கேட்டு லாகூர் கோர்ட் சார்பில் நோட்டீஸ் அனுப்பப்பட்டது. இதனிடையே மொகாலியில் நியூசிலாந்துக்கு எதிராக பாகிஸ்தான் அணி மோதியது.
இப்போட்டி துவங்கும் முன் அப்ரிதி கூறுகையில்,‘‘ காஷ்மீரில் இருந்து அதிகமான ரசிகர்கள் இங்கு வந்து எங்களுக்கு ஆதரவு தருகின்றனர்,’’ என்றார்.
இதுகுறித்து பி.சி.சி.ஐ., செயலர் அனுராக் தாகூர் கூறுகையில்,‘‘ அப்ரிதியில் கருத்து அரசியல் ரீதியாக சரியானது அல்ல. வீரர் என்பவர் இதுபோன்ற விஷயங்களில் இருந்து விலகியிருக்க வேண்டும். இப்படி தேவையற்ற முறையில் பேசுவதால் தான் அப்ரிதிக்கு பாகிஸ்தானில் விமர்சனத்துக்கு உள்ளாகிறார்,’’ என்றார். 
பிரிமியர் தலைவர் ராஜிவ் சுக்லா கூறியது:
அப்ரிதி கருத்துக்கு பதில் தெரிவிக்க வேண்டிய எவ்வித அவசியமும் இல்லை. இதற்கு முக்கியத்துவம் தரவும் வேண்டாம். ஏனெனில் இந்திய ரசிகர்கள் குறித்து அவருக்கு தெரியவில்லை.எந்த அணியை சேர்ந்தவராக இருந்தாலும் சரி, அவர் சிறப்பாக விளையாடினால் எப்போதும் கைதட்டி வரவேற்பது தான் நமது ரசிகர்கள் பண்பாடு.
இதில் காஷ்மீர் அல்லது வேறு மாநிலத்தவர் என, வேறு பார்க்க வேண்டிய தேவையில்லை. அவர்கள் எல்லோரும் இந்தியர்கள். தவிர, இந்தியா பங்கேற்காத போட்டி தான் நடந்தது.நிலைமை இப்படி இருக்க, இதில் அரசியல் நடத்த வேண்டாம். அனைத்து இந்தியர்களும் கிரிக்கெட் ரசிகர்கள் தான். இவ்வாறு ராஜிவ் சுக்லா கூறினார்.
கடைசி போட்டி
பாகிஸ்தான் அணி கேப்டன் அப்ரிதி, 2015 உலக கோப்பை தொடருடன் ஒருநாள் போட்டிகளில் இருந்து விடை பெற்றார்.  தற்போது ‘டுவென்டி–20’ அரங்கில் இருந்தும் ஓய்வு பெறவுள்ளார். இதுகுறித்து அப்ரிதி கூறுகையில்,‘‘ நாளை ஆஸ்திரேலியாவுக்கு எதிராக மோதும் ஆட்டம், எனது கடைசி போட்டியாக இருக்கும்,’’ என்றார்.
</description>
</news>
